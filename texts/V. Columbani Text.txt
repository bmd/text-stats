DOMINIS EXIMIIS ET SACRI CULMINIS REGIMINE DECORATIS RELIGIONISQUE COPIA FULTIS WALDEBERTO ET BOBOLENO PATRIBUS IONAS PECCATOR
Memini me ante hoc ferme triennium fratrum conibentia flagitante uel beati Bertulfi abbatis imperio iubente cum apud eos Appenninis ruribus uagans in Ebobiensem cenobium morarer fuisse pollicitum ut almi patris Columbani meo studerem stilo texere gesta
 
praesertim cum hii qui eo fuerunt in tempore et poenes ipsum patrata uiderunt quam plurimi poenes uos suprestis sint qui nobis non audita sed uisa narrent uel quae etiam nos per uenerabiles uiros Athalam et Eusthasium didicimus quorum primus Ebobiensis secundus Luxouiensis coenobii quo uos praesules existitis eius successores fuerunt qui magistri instituta suis plebibus seruanda tradiderunt
 
Quorum uita utcumque quiuimus inpostmodum depromsimus seu plerumque quos cluentia memorabiles reddit
 
Sed quae supradictorum fratrum agapis uel patris praedicti praeceptum coniciens rebatur liquido meatu exuberari multum me ego ad hoc opus inparem repperio
 
Si enim me in hoc opere nequaquam indignum iudicassem olim iam ad ea texenda temerario quamuis conatu adgressus fuissem quamquam me et per triennium Oceani per ora uehit et Scarbea lintris abacta ascoque Scaldeus molles secando uias madefacit saepe et lenta palus Elnonis plantas ob uenerabilis Amandi pontificis ferendum suffragium qui his constitutus in locis ueteris Sicambrorum errores euangelico mucrone coercet
 
Erit tamen commissi operis uenerandi patris uestri arbitrii cultus ut si aliqua minus rite prompta decorem faciditatis caruerint uestris faleramentis decorentur ut legentibus apta fiant ne dum meam imperitiam in eloquio exhorrent cum facta dictis non exsequentur sanctorum uirtutes fastidiose ferendo non imitentur et cum ad partum opus ouantes manum tetenderint mox sentium asperitate cruentam nitantur subtrahere
 
Quibus dicendum est nantes solere reuma gurgitum fractis uiribus ripe redditos cum alia defuerint subsidia festino conamine sentes adprehendere et diuitum fauces cum aliae dapes redundent saepe agrestia desiderare et plerosque musicorum omnium organis scilicet psalterii cythare melos aures oppletas mollis sepe auenae modolamine auditum accommodare
 
Et si me quempiam laudare reppererint qui adhuc superis iunctus sit non me adolatorem putet sed rei bene geste dissertorem nec fauere cuique pannigerico carmine sed digna memoriae commendare
 
nec adeo si superest tumescat si a me sibi largita conditoris dona narrata uideat ne elationis stimolo sincere mentis soliditatem corrumpat


 
Nulli quippe dubium est quod fauor adolatorum polluat mentes decore plenas uirtutum sicut ad Israel per Esaiam Dominus loquitur Popule meus qui te beatum dicunt ipsi te decipiunt et uiam gressuum tuorum dissipant
 
Sapientem etenim ut uulgo dicitur falsa laus increpat uera ad meliora tendere prouocat
 
Adornet ergo eos in eo quod bene gesserint fama laudabilis increpet ne maculet amittendo feruorem tepor uituperabilis
 
Cluant aliis si dignum imitationi quid gesserint nec sibi inpostmodum perniciose elationis damna adtrahant ex commemoratione patrate uirtutis
 
Inseruimus ergo illa quae ueris assertionibus experti sumus fuisse patrata et praetermittere neglegentiae deputauimus multaque praetermissa quae ex totum nequaquam meminimus et pro parte scribere nullatenus ratum duximus

Quae sunt ergo posita duobus libellis intercisi ut uno uolumine legentibus fastidium amputarem primus beati Columbae gesta perstringit secundus discipulorum eius Athalae Eusthasi uel ceterorum quos meminimus uitam edisserit
 
Ea ergo uestro libramine pensanda censemus ut a uobis sagaci examinatione probata a ceteris ambiguitatem pellant
 
nam si quippiam aliquis non rite distincta ac de industria correcta reppererit reicienda iudicabit praesertim si doctorum facundia fultus affatim scientia oppletus habundet
 
Nouerit tamen nos non ad hoc uestigia tendere ut nos putemus doctorum gressibus coaequari
 
Illi rore eloquentiae madentes uirides campos flore pinxerunt nobis uix arida tellus arbusta gignere nouit
 
Illi dites balsami lacrimam ex Engaddi floresque aromatum ex Arabia nobis ex Hibernia uix butyrum pinguescit
 
Illi piper nardumque sumunt ex India nobis pennifera iuga Pennina uaga quo zepheriis rigescunt frigora flabris uix tandem saliuncam praebent
 
Illi pretiosi lapides uarietate gloriantur nobis temerarium uidetur Galliae sucino gloriari
 
Illi poma palmarum magnopere peregrina dirigunt nobis Ausoniae iuxta poetam sunt mitia molles castaneae poma

Quae sunt ergo posita duobus libellis intercisi ut uno uolumine legentibus fastidium amputarem primus beati Columbae gesta perstringit secundus discipulorum eius Athalae Eusthasi uel ceterorum quos meminimus uitam edisserit
Ea ergo uestro libramine pensanda censemus ut a uobis sagaci examinatione probata a ceteris ambiguitatem pellant
 
nam si quippiam aliquis non rite distincta ac de industria correcta reppererit reicienda iudicabit praesertim si doctorum facundia fultus affatim scientia oppletus habundet
 
Nouerit tamen nos non ad hoc uestigia tendere ut nos putemus doctorum gressibus coaequari
 
Illi rore eloquentiae madentes uirides campos flore pinxerunt nobis uix arida tellus arbusta gignere nouit
 
Illi dites balsami lacrimam ex Engaddi floresque aromatum ex Arabia nobis ex Hibernia uix butyrum pinguescit
 
Illi piper nardumque sumunt ex India nobis pennifera iuga Pennina uaga quo zepheriis rigescunt frigora flabris uix tandem saliuncam praebent
 
Illi pretiosi lapides uarietate gloriantur nobis temerarium uidetur Galliae sucino gloriari
 
Illi poma palmarum magnopere peregrina dirigunt nobis Ausoniae iuxta poetam sunt mitia molles castaneae poma
 
Ualete almi patres uiri uigoris atque roboris Deo dicati aeterno Amen

INCIPIUNT CAPITULA LIBRI PRIMI

Praefatio libri primi
 De ortu et ostensione solis genetrici per uisum ostenso
 De sagacitate et industria et progressu a natali solo et magistri institutis
 
 De aduentu eius ad Sinilem abbatem egressu Hibernia
 
 De ingressu eius in Galliis et exemplo sodalium religiosorum
 
 De Sigiberti regis susceptione et obtione heremi ingressumque in Anagrates
 
 De ammonitione quorundam qui uero Dei sumptus detulere et sospitate mulieris
 
 De temptatione et probatione et constantia et secessu tutioris heremi
 
 De ariditate cibi et aqua ex petra producta
 
 De inuentione Luxouii et monasterio ibi constructo et monachorum concursu
 
 De progressu eius cum Autierno in heremo et supplimento piscium

 De sodalium egritudine diuinitus conperto et sospitate oboedientium
 De segete inter imbres collecta et uiri Dei fide pluuia a segete pulsa
 
 De fecunditate sterelis et prolis donum orationibus inpetratum
 
 De Theudegisili digito secto et Winioci fronte sanato et corui oboedientia
 
 De ceruisae redundatione absque effusionis damna fluentis
 
 De prohibita ursi esca et copia frumenti horreo aucta et panum multiplicationem De uocatione Columbae oratione uiri Dei moratae
 
 De reuerentia Theuderici regis et obiurgatione eius et Brunichildis aduersitate
 
 De aduentu eius ad Brunichildem et Theudericum et effusione potus ac cibi et infestatione regia ac expulsione a Luxouio et damnatorum relaxatione
 
 De regressu eius ad Luxouium et cecitati satellitum expulsione regia sodaliumque separatione et sospitate uexantium
 
 De sanitate frenetici et ultioni hominis et ceco inluminato
 De scafa retenta et furtu patefacto et supplimento copiae
 De naue referta undis et ueneratione aduersantium
 
 De aduentu eius ad Chlotharium regem et gauisione regis
 
 De transitu eius per Parisius et occursu hac curatione frenetici
 
 De susceptione Chagnerici et Autharii et benedictione domus eorum ac prolis sacratione
 
 De susceptione Theudeberti et Brigantiae sessione gentiumque correptione et aduentu alitum et diuisione pomorum et angeli per uisum monitum
 
 De bello regum et reuelatione uiri Dei et Theudeberti proditione
 
 De interitu Theuderici et liberorum nece et impleta prophetia Chlothario
 
EXPLICIUNT CAPITULA LIBRI PRIMI
 
INCIPIT LIBER PRIMUS DE UITA SANCTI AC BEATISSIMI COLUMBANI ABBATIS ET CONFESSORIS
 Praefatio libri primi
 
Rutilantem atque eximio fulgore micantem sanctorum praesulum atque monachorum patrum solertia nobilium condidit uitam doctorum scilicet ut posteris alma redolerent priscorum exempla
 
Egit hoc a saeculis rerum sator aeternus ut suorum famulorum famam commendaret perennem utque praeterita gesta linquerent futuris exempla et de praecedentium meritis uel imitando exemplo uel memoriae commendando uentura sobolis gloriaretur
 
Quorum beatus Athanasius Antonii Hieronimus Pauli et Hilarionis uel ceterorum quos cultus bonae uitae laudabiles reddebat Postumianus uero Seuerus et Gallus Martini egregiae nostris eorum memoriam dimisere saeclis plerique aliorum quos aut fama aut bonorum exempla operum uel uirtutum monimenta commendarunt ut sunt columnae ecclesiarum Hilarius Ambrosius Agustinus qui inter tot saeculi turbidines et fluctuante mundo statum ecclesiae sustentarunt ne flatu aduersante iniquo hac hereticorum procella quatiente ueram fidem aduersitas macularet
 
Quorum nos exempla temerario conatu secuti qui nec meritorum supplimentum nec facundiae flore suffulti nec elucubrante scientiae fonte tanti patris nostris saeculis refulgentem Columbani adgredimur texere gesta
 
Erit tamen nostrorum arbiter dictorum uirtutum largitor inmensus qui illi et gratiae suae munera et uitae perennis largitus est coronam
 
 De ortu et ostensione solis genetrici per uisum ostenso
 Columbanus etenim qui et Columba / Ortus Hibernia insula extremo Oceano sita / Expectatque Titanis occasum dum uertitur orbis / Lux et occiduas pontum descendit in umbras / Undarum inmanes moles quo truces latebras / Colore et nimio passim crine crispanti / Peplo kana raptim quem dant cerula terga / Aequoris spumea cedunt et litora sinus / Ultimus terrarum nec mitem sinunt carinam / Tremulo petentem salo dare nota litora nobis /
 
Flauus super haec Titan descendit opago / Lumine Arcturi petitque partes girando / Aquilonem sequens orientis petit ad ortum / Ut mundo rediuiuus lumen reddat amoenum / Sese mundo late tremulo ostendat et igne /Flauus super haec Titan descendit opago / Lumine Arcturi petitque partes girando / Aquilonem sequens orientis petit ad ortum / Ut mundo rediuiuus lumen reddat amoenum / Sese mundo late tremulo ostendat et igne /
 
Sicque metas omnes diei noctisque peractu / Cursu et inpletas suo lustrat candore terras / Amoenum reddens orbem calore madentem
 
/ Insulae situs ut ferunt amoenus ac aduersantium / Exterorum carens bella nationum
 
Hanc Scottorum gens incolit gens quamquam absque reliquorum gentium legebus tamen in christiani uigoris dogmate florens omnium uicinarum gentium fide praepollet

Natus ergo hic inter primordia fidei gentis illius ut fides quam infecundam ex parte gens illa habebat suo ac sodalium suorum munimine cultu uberi fecundaretur
Sed priusquam lucem uitae praesentis caperet quid ante eius ortum actum sit non est silendum
 
Nam eius genetrix iam cum conceptu aluo grauida teneretur subito per intempestam noctem sopore depressa uidit e sinu suo rutilantem solem et nimio fulgore micantem procedere et mundo magnum lumen praebere
Haec genetrix postquam sopor membra laxauit et caecas mundo surgens aurora pepulit tenebras semet intra clauso conamine pensare coepit et ancipiti gaudio tantae uisionis uim sagaci animo trutinare uicinorumque solaminis supplimentum petit quos doctrina sollertes reddebat quaerens ut tantae uisionis uim sapientum corda rimarent
Tandem peritorum libramine responsa recepit se egregiae indolis utero tenere uirum qui et suae saluti utilia et proximorum prouideret utilitati oportunaQuem mater postquam edidit tanta custodia seruauit ut uix eum uel cognitis parentum reliquorum moribus crederet quoadusque uita puberis ad boni cultus operis Christo duce sine quo nihil boni agitur adspiraret
 Nec inmerito solem fulgentem suo e sinu mater conspexit quin matris uniuersorum ecclesiae membra instar Foebi fulgore micant Domino dicente Tunc iusti fulgebunt sicut sol in regno patris eorum
Sic Debbora precantis uoce ad Deum Spiritu sancto monente olim loquebatur dicens Qui autem diligunt te sicut sol in ortu suo splendet sic rutilent
Aetherea etenim axis siderum distinctione flauescens de frequentia celebrae lucis speciosior est
Sicut diei lux Phoebi aucta splendore mundo amoena refulget ita corpus ecclesiae cum conditoris ditata opibus sanctorum augmentata numero et scientiae religione nitescit ut ex frequentia doctorum pullulent lucra subsequentum
Et ut sol uel luna astraque omnia noctem diemque suo nitore nobilitant ita sanctorum merita sacerdotum ecclesiae monumenta roborant
 De sagacitate et industria et progressu a natali solo et magistri institutis
Peractis itaque infantiae annis in pueritiae aetate pubiscens liberalium litterarum doctrinis et grammaticorum studiis ingenio capaci dare coepit laborem quem per omnem pueritiae uel aduliscentiae tempus exercens usque ad uirilem aetatem uberi intentione defixit
 
Sed cum eum formae elegantia praesertim corporis candore et pubertas nobilis omnium gratum redderet coepit tandem contra eum antiquus hostis loetifera tela laxare ut quem tanto ingenio crescere cerneret suis abenis si ualuisset inretiret adgressus lasciuarum puellarum in eum suscitare amores precipue quas forma corporis perfuncturio decore horrendo desiderio in miserorum animos solet inmergere
 
Sed cum se egregius milis tantis pilis undique urgueri conspiceret et micantem sicam callidi hostis se contra erigi conspexisset expertus fragilitatis humanae cito ad procliua labendo dimergi ut Liuius ait nihil esse tam sanctum religione tamque custodia clausum quo penetrari libido nequeat euangelicum clipeum leua tenens ensemque ancipitem dextra ferens contra inmanes cuneos hostium pugnaturus paratur pergere ne frustrato labore quem potissimo ingenio desudauerat in grammaticam rethoricam geometricam uel diuinarum scripturarum seriem in saeculi inlecebris occuparet daturque adhuc stimulus urguendi
 
Cum haec iam poenes se uoluerit uenit ad cuiusdam religiosae ac Deo dicatae feminae cellulam
 
Quam cum prius humili uoce salutasset postea castigare iuuenili ut poterat hortamine adgressus
 
Quae uidens gliscentem in aduliscente uigorem Ego ait utcumque potui ad bellum progressa exiui
 
En quindecim tempora uoluuntur quo et domum carui et hunc peregrinationis locum expetii et numquam deinceps Christo praesule manu stipham tenens retro respexi et nisi fragilis sexus obstasset mare transacto potioris peregrinationis locum petissem
 
Tu uero aduliscentiae flammis exaestuans natalem solum incoles ad fragiles uoces uelis nolis fragilitate adtrahente aurem accommodas et uisitare te femineum sexum libere credis
 
Non reminisceris suasu Euae Adam dilapsum Samsonem a Dalida seductum Dauid a pristina iustitia pulchritudine Bersabeae corruptum sapientissimum Salamonem mulierum amore deceptum
 
Perge inquid o iuuenis perge euade ruinam per quam multos conperis corruisse declina uiam quae inferi ducit ad ualuas
 
Huius ergo dictis stimulatus aduliscens et ultra quam aduliscentem terreri crederes grates taliter increpanti refert sodalibus uale dicens iter arripit materque eius dolore stimulata precatur ut se non relinquat
 
At ille Non inquid audisti Qui amat patrem aut matrem plus quam me non est me dignus
 
Obstanti matri et limitem ostii inherenti postulat ut se ire sinat
Illa eiulans et pauimento prostrata denegat se permissuram ille limitem matremque transilit poscitque matri se laetam habeat illum numquam deinceps in hac uita uisurum sed quocumque salutis uia iter pandat se progressurum
Relicto ergo natali solo quem Lagenorum terram incolae nuncupant ad uirum uenerabilem nomine Sinilem perrexit qui eo tempore singulare religione et scripturarum sacrarum scientiae flore inter suos pollebat
 
Quem cum uir sanctus ingenii sagacis esse uideret omnium diuinarum scripturarum studiis inbuit ita tamen ut fieri adsolet cum ludendo magistri discipulos sciscitare conantur ut de suo ingenio cognoscant uel flagrantem ubertate sensum uel neglegentiae somno torpentem coepit ab eo ex dificilium quaestionum materia sensus querere
 
At ille pauido quamquam tamen sagaci e pectore ne inoboediens magistro appareret non cenodoxiae actus uitio sed magistro parendo uice uersa obiecta sibi elucubrabat memor illius psalmigraphi praeconii Aperi os tuum et ego adimplebo illud
 
Tantum eius in pectore diuinarum thesauri scripturarum conditi tenebantur ut intra aduliscentiae aetate detentus psalmorum librum elimato sermone exponeret multaque alia quae uel ad cantum digna uel ad docendum utilia condidit dicta
 
 De aduentu eius ad Sinilem abbatem egressu Hibernia
 
Dedit deinde operam ut monachorum necteretur societate ad monasterium cuius uocabulum est Benechor petiit in quo presul uirtutum ubertate cluebat beatus Commogellus egregius inter suus monachorum pater quique et religiones studio et regularis disciplinae cultu praecipuus habebatur
Ibi solis orationibus et ieiuniis uacare coepit et iugum Christi quod ferentibus leue est super se ferre semetipsumque sibi abnegando ac crucem suam tollendo Christum sequere ut qui aliorum doctor futurus erat ipse quod doctrina didicerat in suo corpore mortificationem ferendo uberius exemplo monstraret quid aliis implenda fore docuisset
 
Peractis itaque annorum multorum in monasterio circulis coepit peregrinationem desiderare memor illius Domini imperii ad Abraham Exi de terra tua et de cognatione tua et de domo patris tui et uade in terram quam monstrabo tibi
 
Confessus igitur uenerabili patri Commogello cordis ardorem et ignitum igne Domini desiderium de quo igne Dominus in euangelio loquitur Ignem ueni mittere in terram
 
quam uolo ut ardeat ardentem patri patefaciebat affectum sed non ita in patris repperiebat responsum ut sua petitio anhelabat
 
Erat enim uenerabili Commogello arduum tanti solaminis patere dispendium
 
Tandem tamen adspirare coepit et corde anteponere ut non plus suae necessitati studeret quam aliorum utilitati oportuna parere
 
Nec sine omnipotentis arbitrio fiebat qui tyronem suum ad bella futura erudierat ut de eius uictoria gloriosus referret triumphos lautaque suppellectile de cesorum hostium reportaret falangas
Uocatumque eum tristem licet sibi tamen aliis utilem sententiam depromit se et pacis uinculum et solaminis supplimentum comitesque itineris quos religio claros reddebat largiturum
 
Collecto sane fratrum coetu omnium orationum suffragium postulat ut uenturo itinere solamen largitor pietates tribuat
 
Uicensimum ergo aetatis annum agens arrepto itinere cum duodecim comitibus Christo duce ad litus maris accedent
 
Ibi omnipotentis misericordiam prestolantur ut si suae uoluntatis inhereat concoepti consilii effectus perficiatur agnoscuntque secum clementis iudicis uoluntatem adesse carinamque ingressi dubias per freta ingrediuntur uias mitemque salum prosperantibus zepherorum flabris pernici cursu ad Brittanicos perueniunt sinus
 
Paulisper ibidem morantes uires resumunt ancipitique animo anxia cordis consilia trutinantur
 
Placet tandem arua Gallica planta terere et mores hominum feruenti aestu sciscitare ut si salus ibi serenda sit quantisper commorare
 
si obduratas caligine arrogantiae mentes repperiant ad uicinas nationes pertransire
 
 De ingressu eius in Galliis et exemplo sodalium religiosorum
A Brittanicis ergo sinibus progressi ad Gallias tendunt ubi tunc uel ob frequentia hostium externorum uel neglegentia praesulum religionis uirtus pene abolita habebatur
 
Fides tantum manebat christiana nam penitentiae medicamenta et mortificationis amor uix uel paucis in ea repperiebatur locis
 
Agebat uenerandus uir ut quaecumque loca progrederetur uerbum euangelicum adnuntiaret
 
Erat enim gratum hominibus ut quod facundiae cultus adornabat elucubrante praedicationis doctrina simul et exempla uirtutum confirmabant tanta humilitatis ubertas ut uersa uice sicut de honoribus homines saeculi conantur quaerere dignitates iste cum sodalibus suis de humilitatis cultu alter alterum nitebantur praeuenire memores praecepti illius Qui se humiliat exaltabitur et illud Esaiae Ad quem respiciam nisi ad humilem et quietum et trementem sermones meos
 
Tanta pietas tanta caritas omnibus ut unum uelle unum nolle modestia atque sobrietas mansuetudo et lenitas aeque in omnibus redolebat
 
Execrabatur ab his desidiae atque discordiae uitium arrogantiae ac elationis supercilium duris castigationum ictibus feriebatur irae ac liuoris noxa sagaci intentione pellebatur
 
Tanta patientiae uirtus caritatis affectus lenitatis cultus aderat ut mitem in medio eorum Dominum patule non ambigeres habitare

Si quempiam his labere in uitiis repperissent simul omnes aequo iure neglegentem correptionibus cedere studebant
 
Communia omnibus omnia erat si quispiam proprium aliquid usurpare temptasset ceterorum consortio segregatus penitentiae ultione uindicabatur
 
Nullus proximo contrarietatem rependere nullus asperum sermonem proferre audebat ita ut in humana conuersatione angelicam agi uitam cerneres
 
Tanta in beatum uirum gratia redundabat ut in quorumcumque domus quantisper commoraret omnium animos ad religionis cultum defigeret
 
 De Sigiberti regis susceptione et obtione heremi ingressumque in Anagrates
 
Peruenit ergo fama Columbani Sigiberti regis ad aulam qui eo tempore duobus regnis Austrasiorum Burgundionorumque inclitus regnabat Francis quorum eximium nomen prae ceteris gentibus quae Gallias incolunt habetur
 
Ad quem cum uir sanctus cum suis accessisset gratus regis et aulicis ob egregiae doctrinae copiam redditus
 
Coepit tandem ab eo rex querere ut intra terminos Galliarum resederet nec eos ad alias gentes transiens se relinqueret omnia quae eius uoluntas poposcisset se paraturum

Tunc ille regi ait non se aliorum opum fore ditaturum sed euangelici praeconii in quantum carnis fragilitas non obstabat sectaturum exemplum Qui uult inquid post me uenire abneget semet ipsum sibi tollat crucem suam et sequatur me
 
Cui talia obicienti rex praebet responsa Si Christi crucem tollere et ipsum sequi desideras potioris heremi sectare quietem tantum ne nostrae ditionis solo relicto ad uicinas pertranseas nationes ut tui praemii augmentum et nostrae salutis prouideas oportuna
 
Data itaque obtione obtemperauit regis persuasionibus heremum petiit
 
Erat enim tunc uasta heremus Uosacus nomine in qua castrum dirutum olim quem antiquorum traditio Anagrates nuncupabant
 
Ad quem uir sanctus cum uenisset licet aspera uastitate solitudinis et scopulorum interpositione loca ibi cum suis resedit paruo alimentorum solamine contentus memor illius uerbi non in solo pane hominem uiuere sed uerbo uite satiatus adfluenti dape habundare quam quisquis sumptam esuriem nesciat in euum
 
 De ammonitione quorundam qui uiro Dei sumptus detulere et sospitate mulieris
 
Eo ergo in loco uirum Dei cum suis commorantem subito unum e fratribus uel ob probationem uel qualibet culpa adtrahente uis febrium coepit flagellare
 
Sed cum nulla alimentorum solamina adessent nisi corticum et herbarum pabula praeberentur tantummodo coepit omnium animos adspirare ut pro egri fratres sospitate ieiunio omnes et oratione uacarent
Tertia iam die peracto ieiunio nihil habentibus unde fessa corpora reficerentur subito conspiciunt uirum quendam cum panum supplimento uel pulmentorum aequos oneratos ante fores adstare qui se referebat subita cordis ammonitione actum ut eis ex sua substantia subueniret qui tantam egestatem pro Christo in heremo sustinerent
 
Oblatis itaque uiro Dei quae detulerat coepit cum cordis humilitate deposcere ut uir sanctus pro coniuge sua Dominum deprecaretur quam per anni circulum tanta ignis febrium urebat ut iam non crederetur superis reddi
 
Humili et anxio corde poscenti noluit uir sanctus denegare solamen adhibitis simul fratribus pro ea Domini misericordiam deprecatur
 
Cumque ille cum suis orationem conplesset statim ea quae periculum mortis in propatulo habebat sanitati est reddita
 
At uero cum uir eius largita sibi a uiro Dei benedictione domum remeasset inuenit coniugem suam domi sedentem sciscitatusque qua hora eam febrium uis reliquisset repperit ea hora sanatam fuisse qua uir Dei pro ea Dominum deprecasset
 
Transactis itaque deinceps paruo temporis interuallo quo pia capite Christo placamenta ac piamina mentis per contritionem carnis iniuriasque famis mortificata Deo membra offerrent ac inuiolatum religionis statum seruare studerent duris acerbitatibus omnis frangebatur uoluptas ut uidelicet predo uirtutum omnium expoliator criminum foret
 
Nouem iam transierant dies quo Dei uir cum suis non alias dapes caperet quam arborum cortices herbasque saltus
 
sed temperauit escae ariditatem pietas uirtutis aeternae monuitque per uisum abbatem quendam nomine Carantocum qui monasterio cui Salicis nomen est preerat ut famulo suo Columbae intra heremi uastitate consistente necessaria deferret
Expergefactus igitur Carantocus cellerarium suum Marculfum nomine uocat reique ammonitae causam narrat
 
At ille Fac inquid ut imperatum est tibi
 
Iubet ergo Carantocus Marculfum ire et omnia quae posset parare beato Columbano deferre
 
Oneratis ergo Marculfus uehiculis iter arripit sed cum solitudinis ora adtegit uiam sibi pandi iteneris nequaquam repperit
 
Fuit tandem consilii ut si in hoc Dei esset imperium praemissis aequitibus imperantis potentia uiam aperiret
 
Mira uirtus antecedentes aequi ignotum iter ungula calle terent rectoque itenere ante fores beati Columbani ad Anagrates perueniunt
 
Mirans Marculfus aequorum uestigia subsecutus ad uirum Dei peruenit et quae detulerat presentat
 
Ille grates conditori rependit qui sic suis famulis in deserto parare mensam non distulit
 
Accepta ergo ab eo benedictione Marculfus calle quo uenerat repetauit omnibus rei geste causam patefecit
 
Coepit exinde frequentia populi et infirmantium cohortes ob sanitatem redintegrandam ad eum frequentare et omnium infirmitatum suffragium quaerere quorum uota cum reuocare a se nequiret omnium petitionibus parens orationum medicamine cunctorum ad se uenientium infirmitates diuino fultus auxilio curando subueniebat
 
 De temptatione et probatione et constantia et secessu tutioris heremi
 
Hisdemque in locis euenit ut per opaca saltus inter deuia hisdem uir Dei deambularet et librum humero ferens de scripturis sacris secum disputaret subitoque cogitatio in mentem ruit quid elegeret melius in hominum iniurias incedere an ferarum seuitiam sustinere
 
Cumque urgueret cogitationem inlata seueritas crebro frontem signo crucis armans atque orans intra se ait melius esse ferocitatem bestiarum absque alieno peccato quam hominum rabiem sustinere cum damna animarum
 
Dumque haec animus uolueret conspicit XII lupos aduenire et dextra leuaque medius adstare manebatque immobilis atque dicens Deus in adiutorium meum intende Domine ad adiuuandum me festina
 
Propius illi accedunt atque ora uestimentis eius iungunt cumque ille constans adstaret interritum relinquunt saltumque peruagantur
Hac temptatione in securitate traiecta iter per saltum carpit
 
Cumque haud procul abisset audit uocem multorum Sueuorum per auia oberrantium qui eo in tempore hisdem in locis latrocinia exercebant sicque demum traiecta per constantiam temptatione pepulit aduersitatem
 
Sed hoc utrum diaboli fallacia finxerit an rei ueritas gestiuit patule non agnouit
 
Rursumque secessit a cellula longiorique uia uasta heremi penetrans repperit saxum inmane preruptaque rupis latera aspera scopulis terga auia hominibus ibique conspicit concauum in caute sinum
 
Adgressusque abdita perscrutare repperit in interiore sinus ursi habitaculum ipsumque interius residentem
 
Mitis ergo feram abire iubet Nec deinceps hos inquid repetes calles
 
Abiit fera mitis nec prorsus est ausa repetare distabatque ab Anagrate locus plus minusue milibus septem
 
 De ariditate cibi et aqua ex petra producta
 
Quo in tempore cum in eadem concaua scopuli solitariam uitam duceret sicut eius erat consuetudinis ut cum dominicis festis uel quorumlibet sanctorum sacratae sollemnitatis adpropinquaret aduentus ab aliorum societate segregatus et abditis locis receptus uel longioris spatii heremi secreta tutabatur ut solida mentae et absque curarum inquietudine solius orationis uacaret et religioni omni conatu intenderet erat cibis ita adtenuatus ut uix uiuere crederes nec aliud penitus quam agrestium herbarum exigua mensura uel pomorum paruulorum quae heremus ille ferebat quae etiam bullugas uulgo appellant
potus aqua erat ut qui semper in aliorum curis occupatus haec aequae agere nequiret saltim per interualla temporum pro parte mentis uota patraret
 
Eratque eius in ministerio puerolus quidam nomine Domoalis qui cum certas oportunitates monasterii euenissent solus patri renuntiaret ac fratribus obseruanda referret
 
Positus ergo in praefatu sinu eminentis saxi qui aliunde pene aditum denegabat multis cum iam inibi diebus resedisset coepit supradictus puerolus sub silenti uoce conquerere cur in promptu aquam non haberet sed grandi labore per montis ardua fessis poplitibus deferre
 
Cui Columbanus Fili inquit paulisper saxi terga sciscitare memento populo Israhel Dominum de caute latices produxisse
 
At ille patri oboediens rupem cedere adgressus
 
Sanctus itaque uir statim genibus prouolutus orationibus Dominum deprecatur ut suae necessitati tribuat oportuna
 
Tandem eius precibus parens pie petenti larga subuenit potestas moxque latex producta fons coepit manare perennis quae usque in hodiernum diem manat
 
Nec inmerito misericors Dominus suis sanctis tribuit postulata qui ob suorum praeceptorum imperio proprias crucifixerunt uoluntates tantum fidem pollentes quae eius misericordiae postulauerint impetrare non dubitant
 
quia ipse promisit dicens Si habueritis fidem sicut granum sinapis dicetis monti huic Transi et transiet et nihil inpossibile erit uobis et alibi Omnia quecumque orantes petitis credite quia accipietis et uenient uobis
 De inuentione Luxouii et monasterio ibi constructo et monachorum concursu
 
Cumque iam multorum monachorum societate densaretur coepit cogitare ut potioris loci in eodem heremo quereret quo monasterium construxisset inuenitque castrum firmissimo olim fuisse munimine cultum a supradicto loco distantem plus minus octo milibus quem Luxouium prisca tempora nuncupabant
 
Ibi aquae calidae cultu eximio constructae habebantur ibi imaginum lapidearum densitas uicina saltus densabant quas cultu miserabili ritoque profano uetusta paganorum tempora honorabant quibusque execrabiles ceremonias litabant solae ibi ferae ac bestiae ursorum bubalorum luporum multitudo frequentabant
 
Ibi residens uir egregius monasterium construere coepit ad cuius famam plebes undique concurrere et cultui religionis dicare curabant ita ut plurima monachorum multitudo adunata uix unius caenubii collegio sistere ualeret
 
Ibi nobilium liberi undique concurrere nitebantur ut exspreta faleramenta saeculi et praesentium pompam facultatum temnentes aeterna praemia caperent
 
Quod beatus Columbanus cernens undique ad penitentiae medicamenta plebes concurrere et unius caenubii septa tantum conuersantum cohortem absque difficultate non teneri quamuis mente una et cor unum tamen conuersationis tante multitudines incongruum alium experimento locum querit quem aquarum inriguitas adornabat aliumque monasterium construit cui Fontanas nomen indedit
 
Dedit gubernatores praepositus de quorum religione nihil dubitabatur
 
His ergo in locis monachorum plebes constitutas ipse uicissim omnibus intererat regulamque quam tenerent Spiritu sancto repletus condedit in quam qualis et quantae disciplinae uir sanctus fuerit prudens lector uel auditor agnoscit
 
 De progressu eius cum Autierno in heremo et supplimento piscium
Eo itaque in tempore quidam frater nomine Autiernus pulsare coepit ut peregrinandi causa in Hibernia perueniret
 
Cui Columba ait Pergentes in heremo uoluntatem Dei probemus utrum desideratum arripias iter an in coetu fratrum permaneas
 
Pergentes ergo simul tertium aduliscentem nomine Sonicharium qui adhuc superis iunctus est in comitatu sumunt et ad distinatum in heremo locum peruenerunt unius panis tantum cibo contenti
 
Cumque iam duodecimus transisset dies nec quicquam panis fragmentis remansisset horaque refectionis adpropinquaret imperantur a patre ut per praerupta rupis eant atque ad ima uallis perueniant et quicquid ad cibum oportune repperiant deferant
 
Ouantes illi per concaua uallis Musella tenus aduenerunt capturamque piscium olim a pastoribus consertam et undis oppositam cernunt
 
Accedentesque quinque magnos reppererunt pisces sumentesque tres qui aduiuerant patri presentandos uehunt
 
At ille Cur inquit non quinque detulistis Respondent mortuos repperisse duos proinde reliquisse
 
Ille Nequaquam ait ex his comedetis nisi quos dimisistis uenerint
At illi miraculo perculsi de prouidentia diuinae gratiae pernici cursu reppetunt increpanturque quur repertam mannam reliquissent et sic cibos parare iubentur
 
Nempe Spiritu sancto plenus nouerat sibi a Domino passim dapes paratas
 
Aliaque uice cum in eadem solitudine moraretur non tamen eo in loco iamque quinquaginta dies transierant unusque tantum e fratribus cum eo erat Gallus nomine cui ille imperat ut ad Bruscam eat piscesque capiat
 
Ille abiit ratumque duxit ut ad Lignonem amnem pergeret
 
Quo cum peruenisset retem in alueum iactauisset aspicit tantam multitudinem aduenire nec prorsus retem tenere sed uelut in parietem inpingerent retro reuertere
 
Laborauit itaque per totam diem neue unum capere quiuit reuersus patri renuntiat de frustrato labore
 
Ille inoboedientem increpat cur non ad denuntiatum locum properasset aitque denuo Uade cito et ad denuntiatum perge locum
 
Peruenit itaque et undis rete opposuit tantaque piscium copia est rete impletum ut uix prae multitudine trahi potuisset
 
Haec nobis supra dictus Gallus sepe narrauit
 De sodalium egritudine diuinitus conperto et sospitate oboedientum
 
Morabatur alia uice in supradicto scopuli sinu a quo ursum expulerat diuque ibi oratione et ieiunio corpus adflixerat
 
Cognouit per reuelationem fratres qui poenes Luxouium erant diuersis morborum generibus uexari nec amplius remansisse quam qui egrotis administrabant
 
Egressus itaque de specu ad Luxouium uenit cumque omnes adflictos cerneret imperat ut omnes surgant atque messem in area uirga cedant
 
Surrexerunt ergo quorum conscientiam oboedientiae ignis urebat ad areamque uenientes uirga messem cedere cum fidei gratia adgressi sunt
 
Uidens ergo pater fidem in filiis et oboedientiae gratiam habundare ait Sinite inquit fessa egritudine membra a labore reficere
 
Mirantur de sospitate oboedientes nullum doloris uestigium remanente mensasque parare iubet ut uberi gaudio omnes reficerent
 
Increpantur deinde inoboedientes ignauia fidei arguitur longitas egritudinis denuntiatur
 
Mira ultio nam supra metam anni inoboedientes egritudinis poena ita uehementer exussit ut uix mortem euaderent impleuerunt mensuram poenitentiae de suscepto inoboedientiae tempore
 De segete inter imbres collecta et uiri Dei fide pluuia a segete pulsa
 
Interea tempus euenerat ut copia segetum horreis conderentur nec prorsus uis uentorum nubes conpilare cessabat
 
Urguebat sane necessitas ne maturae messis spica in stipulam germine emisso periret
 
Eratque uir Dei apud Fontanas coenobium ubi et messium copiam nouus ager locupletem dederat
 
Inruebant uentorum flabra cum uehementia imbrium nec omnino nubila caeli dare terris pluuiam quiescebant
 
Quid inter haec uir Dei ageret anxio corde pensabat armauit mentem fides docuit impetrare oportuna arcessiuitque omnes ac segetem praecidi iubet
 
Mirantur illi patris imperium nec tamen quisquam patri cogitatum depromit
 
Uenerunt omnes falceque inter diffusionem imbrium secant segetem patremque quid agat conspiciunt
 
Ille quattuor plenos religione uiros per quattuor angulos messis praeponit Comininum et Eunocum ac Aequonanum ex Scottorum genere quartumque Gurganum genere Brittonem
His ordinatis ipse cum reliquis medius messem praecidebat
 
Mira uirtus fugebat imber a segete et undique pluuia diffundebatur medios tantum messores solis ardor torrebat aestusque uehemens quousque messem conderent afflauit
 
Sic fides et oratio meruit ut pulsa pluuia aestum inter imbres haberet
 
 De fecunditate sterelis et prolis donum orationibus inpetratum
 
Eratque enim tunc temporis dux quidam nomine Waldelenus qui gentes qui intra Alpium septa et Iurani saltus arua incolent regebat
 
Huic sobolis nulla erat ut Iuuencus de Zacharia et Helisabeth ait Gratius ut donum iam disperantibus esset
 
Hic cum coniuge sua Flauiam nomine et genere et prudentia nobilem ad beatum Columbanum ex Uesontionense oppido pergit precantes simul ut pro eis Dominum deprecaretur se multorum opum esse ditatos sed cui hereditatem post obitum linquerent heredem non habebant
 
Quibus uir sanctus Si inquit uoti uestri est ut largitoris donum eius nomini consecretis mihique ex lauacro suscipiendum tradatis pro uobis ego Domini clementiam implorabo ut non solum eum quem Domino uouetis habeatis uerum etiam quantum uolueritis post pignora suscipiatis
 
At illi laeto animo promittunt se eius imperiis parituros tantum pro ipsis Domini misericordiam non desinat implorare
Spondet uir Dei muneribus plenus se in promptum habere tantum ne pacti foedus studeant uiolare
 
Mirum dictu uix domi remeant donum creatoris aluo grauida mater futura expectat
 
Editum ad uirum sanctum defert suis orationibus largitum munus demonstrat grates conditori agit qui sic ad petitiones famulorum suorum quesita dona largitur
 
Quem uir sanctus suis manibus receptum sacrauit sacroque lauacro ablutum ipse suscepit Donatumque nomen inponet matrique ad nutriendum reddit
 
Qui post alitus in eodem monasterio sapientia inbutus Uesontionensis pontifex praefectus nunc usque superest eandem cathedram regens
 
Qui post in amore beati Columbani ex ipsius regula monasterium uirorum construxit quem Palatium nuncupant ob ueterum monimenta murorum
 
Addiditque post eum bonitatis largitor famuli sui promissum alium filium Chramelenum nomine qui nobilitate et sapientia pollens post patris obitum in eius honore est suffectus quamuis seculari habitu tamen in creatoris amore uigil
 
Nam et ipse in amore beati uiri in saltum Iorensem super Nouisona fluuiolum monasterium ex eius regula construxit in quo Siagrium abbatem praefecit
 
Addiditque adhuc duas filias pristino munere et seculo nobiles et in Christi timore deditas
Post ista munera mater ipsorum Flauia post mariti obitum monasterium puellarum in supradicta urbe Uesontionis construxit omni munimine roborans multarum puellarum contionem adunauit
 
Tantum in eis uiri Dei gratia flagrauit ut omnia faleramenta praesentis uitae temnentes ad omnipotentis Dei cultum anhelarent
 
 De Theudegisili digito secto et Winioci fronte sanato et corui oboedientia
 
Si uero aliqua inserere nitimur quae parua hominibus uideantur erit obtrectatorum latratibus patens conditoris tamen largitio aeque in minimis ut in magnis misericorditer adspirat nec defert in modicis aurem pietatis accommodare sicut in maximis exaudit uota petentis
 
Quadam etenim die cum uir egregius Columbanus ad precidendam messem cum fratribus poenes calmen quam Baniaritiam uocant uenisset et blando commodoque austro flante falce segetem secarent euenit ut unus eorum Theudegisilus nomine digitum falce praeciderit nec prorsus hereret preter pellis paruae retentaculo
 
Itaque stantem uir Dei Theudegisilum a longe cernens imperat ut cum sodalibus coeptum opus perficiat
 
At ille rei gestae causam promit
 
Celer ille ad ipsum properat digitumque inlitum saliuo pristine statim sospitati reddit imperat ut celer ad coeptum opus uires augeat
 
Coepit cum gaudio geminare laborem ac pre ceteris ad praecidendam stipulam uberius urguere qui dudum de preciso membro animum meroris subderat
Haec nobis ipse Theudegisilus narrauit digitumque monstrauit
 
Et in supradicto caenubio Luxouio tale quiddam uice alia simile gessit
 
Nam quidam presbiter ex parrochianis pater Boboleni qui nunc Ebobiensi cenubio praeest Winiocus nomine ad beatum Columbanum uenit eratque ille in saltum cum fratribus ob lignorum oportunitatis parandas
 
Cumque supradictus Winiocus uenisset miransque aspiciret quanta ui truncum querqui cuneis arieteque partirent elapsus e trunco cuneus medium frontem secauit hac uenarum profluas sanguinis undas produxit
 
Uidensque uir Dei Columbanus detectum os sanguinem fluentem statim in terram orans ruit surgensque salibo inlitum sanum reddidit ut uix cicatricis uestigium remaneret
 
Aliaque uice cum ad cibum capiendum ueniret beatus igitur Columbanus in sepefacto caenubio Luxouio tegumenta manuum quos Galli wantos uocant quos ad operis labore solitus erat habere supra lapidem qui ante fores refecturii erat deposuit
 
moxque quiete reddita coruus alis rapax aduolauit unumque ex eis rostro ferens abstulit
 
Peracta refectionis hora foris uir Dei rediens tegumenta manuum requirit
 
Cumque omnes inter se conquererent qui abstulisset uir sanctus ait nullum alium esse qui sine comeatu aliquid adtingere presumpsisset nisi alitem qui a Noe dimissus ad arcam non remeauissetaddiditque se nullo modo suos pullos aliturum si rapacem furtum celeri uolatu non referret
 
Expectantibus fratribus in medio omnium coruus aduolat male sublatum furtum rostro reportat nec se pennigera conatur eripere fuga sed mitis ante omnium conspectum oblitus ferocitatis ultionem expectat quem uir sanctus abire imperat
 
O mira aeterni iudicis uirtus qui tanta suis famulis prestat ut non solum hominum honoribus sed etiam auium oboedientia clarescant
 
 De ceruisae redundatione absque effusionis damna fluentis
 
Patratum deinceps aliud miraculum quod per beatum Columbanum et eius cellerario factum fuit referam
 
Cum hora iam refectionis adpropinquaret et minister refecturi ceruisam administrare conaretur  quae ex frumenti uel hordei sucos equoquitur quamque prae ceteris in orbe terrarum gentibus preter Scordiscis et Dardanis gentes quae Oceanum incolunt usitantur id est Gallia Brittania Hibernia Germania ceteraeque ab eorum moribus non disciscunt  uas quod tiprum nuncupant ad cellarium deportat et ante uase quo ceruisa condita erat adponit tractoque serraculo meati in tiprum currere sinit
 
Quem subito beati Columbani patris imperio alius e fratribus uocauit
 
At ille oboedientiae igne ardens oblitus meatum obserrare pernici cursu ad beatum pergit uirum serraculum quem duciclum uocant manu deferto
 
Postquam sibi uir Dei quae uoluerat imperata deprompsit recordatus neglegentiae celer ad cellarium rediit coniciens nihil in uase de quo ceruisa decurrebat remansisse
 Intuitus supra tiprum ceruisam creuisse et ne minimam stillam foris cecidisse ut crederes in longitudine tiprum geminatum esse ut quali et quanta rotunditas infra tipri inerat corona talis in altum creuisset orna
 
Quantus imperantis meritus quanta oboedientia obsequentis ut sic utriusque tristitiam Dominus uoluisset auertere ne si fratrum substantiam et imperantis et oboedientis ardor diminuisset ambo se a licitis alimentis abdicassent
 
Sicque aequus arbiter occurret ut utrorum culpas ablueret quas illi si casu ueniente uel Domino permittente fuisset patratum ambo suis noxis euenisse adseruissent
 
 De prohibita ursi esca et copia frumenti horreo aucta et panum multiplicationem
 
De uocatione Columbae oratione uiri Dei moratae
 
Eodemque in tempore actum est ut per densa saltus uipurna fructicum solitudinis amator quae propter Fredemungiacas calmen erat uir Dei ambularet repperitque cadauer cerui quem luporum feritas perimerat ursum deuorare uelle cuius iam sanguinem lambens exiguam carnis partem uorauisset
 
Ad quem uir Dei accessit increpans ne corium quod ad usus calciamentorum necessarium erat lederet
 
Tunc bestia oblita ferocitate mitis esse coepit et contra naturam absque murmore blandiens atque colla submittens cadauer reliquid
 
Quod uir Dei ad fratres rediens indicauit in eo loco ut irent et e cerui cadauer corium auellerint
Abeuntes ergo fratres repperiunt undique rapacium alitum procul multitudinem abesse nec cadauer supra uiri Dei interdictum accedere audere diuque expectantes a longe si uel fera uel auis audaci conatu prohibitae escae urgueretur praedam capere conspiciunt ad odorem cadaueris aduentare et procul adstantes acsi mortiferum aliquid ac loetale deuiare et celeri fuga omittere
 
Moransque alia uice penes Luxouium coenobium Columba Winiocus presbyter cuius superius fecimus mentionem ad eum uenit sequebaturque Winiocus Columbae uestigia quocumque iret ueneruntque ad horreum quo frumenta condebantur
 
Aspicit Winiocus paruique pendens copiae exiguitatem ait se non habere panis habundantiam quo tanta multitudo alatur quurque segnitia torpeat quaerendi frumenta increpat
 
Cui beatus Columba respondit Si rite conditori suae deseruiant plebis numquam per aeua esuriem sciant sic enim preconantis uox psalmigraphi concelebrat Non uidi iustum derelictum nec semen eius quaerens panem
 
Perfacile farre horreum replet qui de quinque panibus hominum quinque milia satiauit
 
Manente denique nocte illa ibi Winioco uiri Dei fide et oratione horreum repletum est
 
Maneque consurgens Winiocus iuxta horreum transiens inoppinato horreum apertum cernit clauigerumque simul ante ostium adstantem
 
Sciscitatus quis hoc direxerit aut quae plaustrorum congeries haec frumenta deuexerint cui horrei custos ait Non ita est ut putas nam cerne si uestigia plaustrorum uel iumentorum telluri inpressa pareant
 
Nequaquam enim clauis a me hac nocte discesserunt sed obserato horrei osteo diuino solamine frumento repletum est horreum
Coepit de industria ille intentis oculis terram respicere et deferentium uestigium diligenti examinatione cognoscere
 
Cumque nihil horum simile quid repperisset ait Potens est Dominus seruis suis parare mensam in deserto
 
Traiecto exin temporis interuallo uenit beatus igitur Columbanus isdem Columba ad Fontanas caenubium repperitque fratres sexaginta sarculo terram excolere et semine futuro confectam glebis aruam parare
 
Cumque uidisset magno labore glebas scindere ait Sit uobis o fratres a Domino conlata refectio
 
Quo audito minister ait Pater mi non sunt nobis amplius quam duo panes et paulolum ceruisae
 
Ille Uade inquit et defer hic
 
Concito ille gradu perrexit duosque panes et parum ceruisae detulit
 
Intuens caelos Columba ait Christe Iesu unica spes orbis tu hos panes et hunc potum multiplica qui de quinque panibus quinque satiasti milia in heremo
 
Mira fides Satiati sunt omnes potuque austu prout uoluntas cuique fuit dupla minister fragminum spolia recollexit potusque duplicauit mensura sicque intellexit plus merere fidem digna diuini muneris lucra quam disperationem quae solet diminuere etiam conlata
 
Cum quodam tempore in eodem caenubio Luxouio uir Dei commoraret accidit ut unus e fratribus nomen et ipse Columbanus febre correptus adque in extremis positus felicem postulabat exitum
 
Cumque iam ultimus alitus carere uellit fidus de caelesti munere quem longo famulato quaesierat uidit ad se uirum fulua luce amictum accedere sibique dicere Non te modo a corpore ducere possum quia orationibus et lacrimis patris tui Columbani praepedior
 
Cumque haec Columbanus audisset merens acsi e somno euigilasset suum ministrum Theudegisilum cuius superius mentionem fecimus clamare coepit Festina inquit perge et patrem communem Columbanum ad me uenire conpelle
 
Concito ille gradu uenit ac beatum Columbanum in ecclesia positum flentem repperit postulat ut ad egrotum festinus accedet
 
Uenit ergo perniciter et quid uellit interrogauit
 
At ille causam obicit Quur me inquid tuis orationibus in hac erumnosa uita detenis
 
Nam adsunt qui me ducere uolunt si tuis fletibus et precibus non praepediantur
 
Retentationis solue obstacula ut mihi iam pateant caelestia regna Tum metu Columba perculsus signo tacto omnes adesse imperauit sancti sodalis amissione gaudia temperauit corpus Christi abeunti de hac uita uiaticum praebet hac post extrema oscula functionis cantus impleuit
 
Erat enim ex eodem genere quo et beatus Columbanus unoque comeatu et nomen ex Hibernia processerat
 
Cui sic bestiae ac uolucres uiri Dei parerent imperio
 
Nam Chagnoaldum Lugduno Cloade pontificem qui eius et minister et discipulus postea fuit cognouimus referentem qui se testabatur sepe uidisse cum in heremo uel ieiunio uel oratione uacans deambularet esse sepe solitum feras bestias ac aues arcessire quae ad imperium eius statim ueniebant quas manu blandiens adtrectabat ita fere auesque gaudentes ac ludentes laetitia uberi uelut catuli solent dominis adolare exultabant
 
Et ferusculam quam uulgo homines exquirium uocant sepe de arduis arborum culminibus arcessitum manuque receptum suoque collo inpositum sinuque ingredientem ac exeuntem sepe uidisse supradictus uir testabatur
 
 De reuerentia Theuderici regis et obiurgatione eius et Brunichildis aduersitate
 
Creuerat iam passim fama sancti uiri in uniuersas Galliae uel Germaniae prouincias eratque omnium rumore laudabilis omnium cultu uenerabilis in tantum ut Theudericus rex qui eo regnabat in tempore ad eum saepe ueniret et orationum suarum suffragio omni cum humilitate deposcerit
 
Sigibertus etenim cuius superius fecimus mentionem apud Uicturiacum uillam publicam quae in suburbano Atrauitensis urbis sita est Hilperici germani sui dolo qui apud Turnacum oppidum tunc erat quem Sigibertus usque ad internitionem persequebatur interfectus est
 
Perempto itaque Sigiberto Childebertus filius eius regni sceptra suscepit annuente matre Brunichilde
Mortuo deinde Childeberto intra aduliscentiae annos regnauerunt filii Childeberti duo Theudebertus et Theudericus cum auia Brunichilde regnum Burgundionorum Theudericus potitus regnum Austrasiorum Theudebertus suscepit regendum
 
Theudericus ergo quia infra terminus regni sui beatum Columbanum haberet gratulabatur
 
Ad quem saepissime cum ueniret coepit uir Dei eum increpare quur concubinarum adulteriis misceretur et non potius legitimi coniugii solamina frueretur ut regalis prolis ex honorabilem reginam prodiret et non potius ex lupanaribus uideretur emergi
 
Cumque iam ad uiri Dei imperium regis sermo obtemperaret et se omnibus inlicitis segregare responderet mentem Brunichildis auiae secundae ut erat Zezabelis antiquus anguis adiit eamque contra uirum Dei stimulatam superbiae aculeo excitat quia cerneret uiro Dei Theudericum oboedire
 
Uerebatur enim ne si abiectis concubinis reginam aulae praefecisset dignitates atque honoris suae modum amputasset
 
 De aduentu eius ad Brunichildem et Theudericum et effusione potus ac cibi et infestatione regia ac expulsione a Luxouio et damnatorum relaxatione
 
Euenit ergo ut quadam die beatus Columbanus ad Brunichildem ueniret
 
Erat enim tunc apud Brocariacum uillam
 
Cumque illa eum in aulam uenisse cerniret filios Theuderici quos de adulterinis permixtionibus habebat ad uirum Dei adducit quos cum uidisset sciscitatur quid sibi uellint
Cui Brunichildis ait Regis sunt filii tu eos tua benedictione robora
 
At ille Nequaquam inquid istos regalia sceptra suscepturus scias quia de lupanaribus emerserunt
 
Illa furens paruolus abire iubet
 
Egrediens uir Dei regiam aulam dum limitem transiliret fragor exorta totam domum quatiens omnibus terrorem incussit nec tamen misere feminae furorem conpescuit
 
Paratque deinde insidias molire uicinus monastirii per nuntius imperat ut nulli eorum extra monasterii terminos iter pandatur neque receptacula monachis eius uel quaelibet subsidia tribuantur
 
Cernens beatus Columbanus regios animos aduersum se permotus ad eos properat ut suis monitis misere pertinaciae intentu frangat erat enim tunc temporis apud Spissiam uillam publicam
 
Quo cum iam sol occumbente uenisset regi nuntiant uirum Dei inibi esse nec in regis domibus metare uelle
 
Tunc Theudericus ait melius esse uirum Dei oportunis subsidiis honorare quam Dominum ex seruorum eius offensam ad iracundiam prouocare
 
Iubet ergo regio cultu oportuna parare Deique famolo dirigi Itaque uenerunt et iuxta imperium regis oblata offerunt
 
Quae cum uidisset dapes et pocula cultu regio administrata inquiret quid sibi de ista uellint
 
Aient ille tibi a rege fore directa
 
Abominatus ea ait Scriptum est Munera impiorum reprobat altissimus non enim dignum est ut famolorum Dei ora cibis eius polluantur qui non solum suis uerum etiam aliorum habitaculis famulis Dei aditum deneget
 
His dictis uascula omnia in frustra disrupta sunt uinaque ac sicera solo diffusa ceteraque separatim dispersa
 
Pauifacti ministri rei gestae causam regi nuntiant
 
Ille pauore perculsus cum auia delucolo ad uirum Dei properant precantur de commisso ueniam se inpostmodum emendare pollicentur
 
His pacatus promissis ad monasterium rediit
 
Sed polliciti uademonii iura non diu seruata uiolantur exercentur miseriarum incrementa solitoque a rege adulteria patrantur
Quae audita beatus Columbanus litteras ad eum uerberibus plenas direxit comminaturque excommunicationem si emendare dilatando non uellit
 
Ad haec rursum permota Brunichildis regis animum aduersum Columbanum excitat omnique conatu perturbare intendit oraturque proceris auligas obtimatis omnis ut regis animum contra uerum Dei perturbarent episcopusque sollicitare adgressa et de eius religione detrahendo et statum regulae quam suis custodiendam monachis indederat macularet
 
Obtemperantis igitur auligae persuasionibus miserae reginae regis animum contra uerum Dei perturbant cogentes ut accederet hac relegionem probaret
 
Abactus itaque rex ad uirum Dei Luxouium uenit conquestusque cum eo cur ab conprouincialibus moribus discisceret et intra septa secretiora omnibus christianis aditus non pateret
 
Beatus itaque Columbanus ut erat audax atque animo uigens talibus obicienti regi respondit se consuetudinem non habere ut saecularium hominum et relegione alienis famulorum Dei habitationes pandant introitum
 
se et oportuna aptaque loca ad hoc habere parata quo omnium hospitum aduentus suscipiatur
 
Ad haec rex Si inquid largitatis nostrae munera et solaminis supplimentum capere cupis omnibus in locis omnium patebit introitus
 
Uir Dei respondit Si quod nunc usque sub regularis disciplinae abenis constrictum fuit uiolare conaris nec tuis muneribus nec quibusque subsidiis me fore a te sustentaturum
 
Et si hanc ob causam tu hoc in loco uenisti ut seruorum Dei caenubia distruas et regularem disciplinam macules cito tuum regnum funditus ruiturum et cum omni propagine regia dimersurum
Quod postea rei probauit euentus
 
Iam enim temerario conatu rex refecturium ingressus fuerat
 
His ergo territus dictis foris celer repetat
 
Duris post haec uir Dei increpationibus rex urguetur contraque Theudericus ait Martyrii coronam a me tibi inlaturam speras
 
non esse tantae dementiae ut hoc tantum patraret scelus sed potiores consilii se ageret utilia paraturum ut qui ab omnium saecularium mores disciscat quo uenerit ea uia repetare studeat
 
Auligum simul consona uoce uota prorumpunt se habere non uelle his in locis qui omnibus non societur
 
Ad haec beatus Columbanus se dicit de caenubii septa non egressurum nisi uiolenter abstrahatur
 
Discessit ergo rex relinquens uirum quendam procerem nomen Baudulfum
 
His enim cum remansisset uirum Dei a monasterio pellet et poenes Uesontionensem oppidum ad exulandum perducit quoadusque ex eo regalis sententia quod uoluisset decerneret
Commorans ergo inibi audit carcerem eo in loco plenum esse damnatorum hominum mortis damna expectantium
 
Ad quem uir Dei properat ingressusque ostium nullo obstante uerbum Dei damnatis depromit spondentque illi si liberentur emendaturos et de commissa noxa penitentiam acturos
 
Beatus itaque Columbanus post haec ministro Domoali cuius superius fecimus mentionem imperat ut manu ferrum quo conpedes inretiti erant atque innexi adprehendat ac trahat
 
Quem ille adprehensum trahet et ueluti fructix putrefacta per partes comminuitur egredique carcerem damnatos solutis conpedibus iubet peractoque euangelici cultus officio pedes lauit linteoque abstersit
 
Imperatque deinde ut ecclesiam petant et commissi sceleris penitendo ac fletibus abluendo culpas luant
 
Properantes ergo illi ecclesiae fores obseratas repperiunt
 
Tribunus ergo militum cum uidisset uirtutem Dei per beatum Columbanum damnatorum conpedes fractos et uacuum sibi tantummodo relinqui ergastulum insequi calces damnatorum acsi a somno excitatus cum militibus coepit
 
Ille uero pos tergum adpropinquare satellites uidentes et fores ecclesiae obserratas cernentes gemina uallati angustia uirum Dei conpellant ut eruantur
 
Anxio ille anhelitu sursum caput adtollet precaturque Dominum ut sua uirtute ereptos e ferro non sinat denuo tradi satellitum nexu
Nec morata auctoris bonitas foris firmis obseratas claustris reserat in angustia positis aditum pandit pernicique cursu ingrediuntur ecclesiam
 
fores uero post damnatorum introitum in oculis militum absque humana manu obserantur acsi custos usu clauigero perniciter et reserasset et obserasset
 
Perueniens ergo beatus Columbanus cum suis simulque et tribunus cum militibus fores obserratas reppererunt Aspasiumque nomen custodem querent ut claues largiatur
 
Qui cum uenisset clauigeroque usu fores reserare uolens ait se numquam diligentius obserata claustra inuenisse
 
Nec quisquam post ausus est damnatis iniuriam inferre quos diuina uirtus eruisset
 
 De regressu eius ad Luxouium et cecitati satellitum expulsione regia sodaliumque separatione et sospitate uexantium
 
Post haec uir Dei cernens quod nullis custodiis angeretur a nulloque molestiam ferret  uidebant enim omnes in eum Dei uirtutem flagrare ideoque omnes ab eius iniuriis segregabantur ne socii culparum forent  ascendit ergo dominica die in uerticem ardui cacuminis montis illius  ita enim situs urbis habetur cum domorum densitas in diffuso latere procliui montis sita sit prorumpent ardua in sublimibus cacuminibus qui undique abscisi fluminis Douae alueo uallante nullatenus commeantibus uiam pandit  ibique usque ad mediam diem expectat si aliqui iter ad monasterium reuertendi prohibeat
 
Et cum nullus contrarius existeret ipse per mediam urbem cum suis ad monasterium regreditur
 
Quo audito Brunichildis ac Theudericus quod scilicet ab exilio reuertisset atrociorebus irae aculeis stimulantur iubentque militum cohortem ut rursum uirum Dei uim abstrahant et ad pristinum prorsus exilium reuocent
Uenientes ergo milites cum tribuno peragrantur septa monasterii uirum Dei perquirunt residebat enim ille in atrio ecclesiae librumque legebat
 
Ubi cum sepe uenissent et propter eum transirent ita ut nonnulli in eius pedibus suos offenderent et uestimentis suis eius tangerent obcecatis luminibus ipsum nequaquam uiderent eratque expectaculum pulcherrimum ille ouans cernebat quaerentes nec omnino uidebatur illi in medio eorum positum cum uiderentur non uidebant
 
Uenitque tribunus intuitusque per fenestram uidit uirum Dei inter ipsos laetum residere et legere cernensque uirtutem Dei ait Quid tam intente atria ecclesiae peragratis nec omnino repperitis
 
Nequaquam amplius insaniae errore cor uestrum decipiatur non enim poteritis uos inuenire quem uirtus teget diuina
 
Recedite ab hac intentione et regi properemus nuntiare quia eum minime repperistis
 
Daturque manifeste intellegi tribunum militum non sponte ad patrandam uiro Dei iniuriam uenisse et ideo ad eum uidendum lumen meruisse
 
Renuntiantibus illis auribus regiis illi aucto furore miserae intentionis Bertecharium comitem ad eum attentius perquirendum uirorum cum praesidio simulque et Baudulfum quem superius direxerat destinarunt
 
Quo cum uenissent beatum Columbanum in ecclesia positum psallentioque ac oratione deditum cum omni congregatione fratrum repperiunt sicque uirum Dei adlocuntur Uir Dei precamur ut tam regiis quam etiam nostris oboedias praeceptis egressusque pergas eo itenere quo primum his aduentasti in locis
 
At ille Non enim inquid reor placere conditore semel natali solo ob Christi timorem relicto denuo repedare
 Cumque nullatenus cerneret sibi uirum Dei obaudire relictis quibusdam quibus ferocia animi fortior inerat Bertecharius abscessit
 
Hii uero qui remanserant uirum Dei hortantur ut illis misereatur qui ad tale opus patrandum infeliciter fuerant relicti eorumque periculo consuleret qui si eum uiolenter non abstraherent mortis eos pericolum incurrere
 
At ille se ait iam sepius testatum esse nisi uim abstraheretur se non discessurum
 
Illi gemino uallati periculo undique urguenti formidinae palleum quo indutus erat adtingunt alii genibus prouoluti cum lacrimis precantur ut pro tanti sceleris culpam illis ignosceret qui non suis desideriis sed regiis obtemperarent praeceptis
 
Uidens itaque uir Dei pericolum aliorum fore si suae seueritatis satisfaceret cum omnium eiulatu atque merore egreditur depotatis custodibus qui quousque ditionis suae regno pelleretur non eum relinquerent
 
Inter quos primus Ragumundus erat qui eum Nametis usque perduxit uniuersis fratribus uelut funus subsequentibus nam meror omnium corda repleuerat
 
Anxius pater tantorum membrorum dispendia caelos respicit Aeternae inquit conditor rerum tu nobis locum praepara oportunum quo tibi tuae famulentur in secula plebes
 
Consolatur deinde uniuersam simul cohortem ut spem ne praecedant sed omnipotenti Deo inmensas laudes rependant se hoc non ob dispendium suum uel suorum habere sed ob multiplicandas monachorum plebes hanc esse datam occasionem
 
Quicumque enim se sequi uelint promptissimo animo ad sustinendas secum iniurias uenirent qui uero in supradicto coenobio remanere uoluerint securi in hoc loco remanerent cito Dominum de eorum merore ultionem daturum
Sed cum equo animo de custodia pastoris segregari non uellint custodes regii inquiunt nequaquam hinc se sequi alios permissuros nisi eos quos sui ortus terra dederat uel qui e Brittanica arua ipsum secuti fuerant ceteros qui Gallico orti solo preceptis esse regiis inibi remansuros
 
Hoc cum egregius pater cerneret uim a se sua membra discerpi tam suus quam etiam membrorum suorum dolor multiplicatur pro tanti sceleris pondera Dominum omnium consolatorem deprecatur ut quos a se regia pertinacia segregabat ipse sua custodia tueretur
 
Inter quos uenerabilis uir qui post in eodem monasterio pater exstetit Eusthasius discipulus et minister sancti uiri uiolenter auellitur intendente super eum Mietium auunculum eius qui Lingonicae ecclesiae pontifex erat
 
Egressus ergo uir sanctus cum suis uicesimo anno post incolatum heremi illius per orbem Uesontionum Agustidunumque ad Auallonem castrum peruenit
 
Sed priusquam Auallonem perueniret in uia ei custos equorum Theuderici occurrit lanceaque uirum Dei traicere uoluit sed maliuolam animam ultio mox digna praeuenit
 
Nam dextra quam aduersum Dei leuauerat uirum torpente lancea ante suos pedes humo defixit ipse demone correptus ante uestigia uiri Dei ruit
 
Quem cernens ille se coram ultione percussum die illa nocteque penes se tenuit cumque sequens rursus dies inluxit ad se arcessiuit Deoque fauente curatus a peste ad propria remeauit
 
Deinde ad Coram fluuium properans ad domum cuiusdam nobilis et religiosae feminae Theudemande peruenit
 
Quo cum esset XII occurrerunt uiri pleni rabido demone furentes atque ruentes in terram quos uir Dei protinus oratione curauit
Eademque die ad uicum quem Coram uocant uenerunt ibique quinque frenesi uexati obuenerunt ubi et mox sanati sunt
 
Exin Autisiodorum properauit ibique allocutus Ragumundum est quia ipse eum uia qua ibat duceret Memento inquit o Ragumunde Chlotharium quem nunc spernitis intra triennium dominum habebitis
 
At ille Quur inquit talia domine mi ais
 
Illeque Uidebis prorsus quae dixi si tunc uitam cum superis feras
 
 De sanitate frenetici et ultione hominis et ceco inluminato
 
Progressus exin ab Autisiodoro conspicit iuuenem a demone correptum pernici ex aduersu currere cursu XX etenim milibus totis uiribus cucurrerat
 
Quo uisu substetit quousque saucius homo demonis arte ueniret ueniensque ante uirum Dei ruit discerpens quem uir Dei orationibus curauit patrique sospitem reddidit
 
Deinde ad Niuernensem oppidum uenit custodibus antecedentibus ac subsequentibus ut Ligeris scafa reciperetur Brittanicoque sinu redderetur
 
Ubi etiam cum uenissent et tardo conamine scafam insilirent quidam e custodibus arrepto remo unum eorum qui Lua dicebatur percussit uirum sanctissimum et in omni religione deditum
Quod uir Dei intuens sua coram se membra cedi Quur inquid crudelis addis merori merorem
 
An non sufficit ad uestram ruinam patrati sceleris malum
 
Quur fessa Christi membra cedis Quur contra mitem inmitis appares Quur saeuitiam in mansuetis praetendis
 
Memento te a diuina ultione in hoc loco percussurum in quo Christi membrum furens percussisti
 
Probauit inlatae sententiae poenam ultio mox subsecuta
 
Nam ut subsequenti uice rediens ad eundem portum transiturus uenit diuinitus percussus in eodem est loco dimersus
 
Quid enim fuerit ut iustus arbiter eandem ultionem inpostmodum dilatasset nisi ut tunc sancti obtutus de eius uindicta non macularentur
 
Indeque ad Aurilianensem urbem uenerunt
 
Quo cum nec aditum ecclesiarum sibi ex regiis praeceptis pandi uideret cum grandi merore super ripam Ligeris tentoriis contentus paulisper quiescit
Cumque iam sumptuum necessaria indigerent duos in urbe direxit ut necessaria quaererent quorum unus erat Potentinus nomen qui adhuc superest et Armoricana in loca in suburbano Constantiae urbis monachorum cohortem adunauit
 
Cumque lustrantes urbem nihil repperissent quia regio timore omnium corda perculsa manebant uia qua urbem intrauerant repetabant obuiamque habent mulierem in platea ex genere Sirorum
 
Quae cum eos uidisset sciscitata est quinam essent
 
Illi rei ueritate digesta aiunt se necessaria quesisse nec prorsus repperisse
 
Illa infit Accedite domini mi ad metatum famulae uestrae et quae sunt necessaria uobiscum uehite
 
Nam et ego aduena sum ex longinquo Orientis solo
 
Illi ouantes eam sunt calce secuti uenerunt ad domum eius sellaque subposita quieuerunt donec detulit quid ab eis euectum esset
 
Eratque simul in consessu uir eius olim iam luminibus orbatus de quo sciscitati sunt quis esset
Illa inquit Uir meus ex eodem Sirorum genere sicut et ego quem per multorum circulo annorum lumine priuatum traho
 
Illi inquiunt si Christi famulo Columbae obtutibus praesentetur suarum interuentu orationum lumen posse recipere
 
At ille promissi muneris fidei nexibus mentem roborat surgensque eorum est prosecutus cum duce uestigia
 
Narrauit ergo Potentinus hospitalitatis munus in peregrinis nec prorsus uerba impleuerat cecus adstabat precatusque Dei uirum ut suis orationibus eius lumen restituat
 
Uidens ille fidem omnes poscet ut pro ceco orent pronusque diu supra humum iacuit surgensque manu oculos adtegit hac post crucis signum postulatum lumen reddidit
 
Gaudens ille reddito lumine domi remeauit ut uidelicet qui interiorem lumen in hospites habere non omiserant exteriorem non carerent
 
Sicque exinde turba obsessorum quos demones horrido furore torquebant ad uirum Dei curandi gratia propiant daturque salus largita a Domino omnes ibi a uiro Dei curati sunt
 
His uirtutibus populus urbis permotus uirum Dei suis honoribus latenter fulciebat non enim patule propter custodes quicquam praebere audebant ne regis iram incurrerent
 
Deinde arreptum iter peragunt
 De scafa retenta et furto patefacto et supplimento copiae
 
Nauigantes ergo per Ligerem ad Toronensem perueniunt urbem ubi uir sanctus custodibus precatur ut scafam portu adpropinquent seque ad sepulchrum beati confessoris Martini ire sinant
 
Quod abnuentes custodes nauigare ueloci conatu conpellent remigeros urguent ut omni uirtute cursu celeri portum transeant gubernatorem imperant ut medio fluminis alueo scafam teneat
 
Quod uidens beatus Columba maestus uultus ad caelum erigit conpellans se tante mestitiae subdi ut ne sanctorum sepulchra uisere permittatur
 
Urguentibus ergo omnibus mox ut contra portum uentum est uelut quibusdam anchoris defixis scafa stare coepit et ad portum caput dirigere
 
Quod cum custodes obstare non ualerent inuiti scafam quo uellit ire sinunt
 
Mirum in modum medio e fluuii filo ad portum pennigero ceu uolatu peruenit portoque recepta uiro Dei uiam pandit
 
Gratias ille regi refert aeterno qui suis sic obtemperare non dedignatur seruis
 
Egressus sane ad sepulchrum beati Martini accedit tota ibi nocte in oratione excubat
Inluciscente uero die a Leupario urbis illius episcopo inuitatus ad aesum ire non abnuit presertim ob suorum requiem fratrum moratusque eo die cum supradicto pontifice
 
Qui cum hora refectionis cum eo ad mensam resederet interrogatus quur retro ad patriam repedaret respondit Canis me Theudericus meis a fratribus abegit
 
Tunc unus e conuiuis Chrodoaldus nomine qui amitam Theudeberti regis in coniugium habebat regi tamen Theuderico fidelis erat hic uiro Dei humili uoce respondit se melius esse lacte potare quam absinthium
 
Cui uir Dei Cognosco ait te regis Theuderici foederis iura seruare uelle
 
At ille fatetur se foedus fidei promissae quamdiu ualeret obseruare
 
Si inquit regis Theuderici iunctus es foederis amico tuo et domino laetus eris a me legatus directus
 
Haec ergo eius auribus infer et ipsum et suos liberos intra triennii circulum esse delituros radicitusque eius stirpem Dominum eradicaturum
 
Quur inquit supradictus uir talia famule Dei promes
 
At ille Non enim queo silere quae mihi loquenda Dominus tradet
Quod inpostmodum omnes Galliae nationes sensere impletum confirmauitque superius ad Ragumundum sententiam inlatam
 
Sublato deinde prandio uir Dei ad scafam remeat repperitque suos multa tristitia depressos inquirensque inuenit praeterita nocte quae in scafam habuissent furto perdidisse simulque aureos quos in pauperes non erogauerat furto ablatos
 
Quo audito ad sepulchrum beati confessoris repetat questusque se non idcirco ad eius excubasse exubias ut ille sua ac suorum siniret damna patrari fratrum
 
Nec mora his qui sacellum cum aureis furauerat coepit inter flagella corporis poenas clamare et dicere illo et illo in loco aureos occultatos habere
 
Quod uidentes socii omnes currunt furtuque sublata omnia reddunt uirum Dei precantur ut tanti sceleris culpas ignoscat
 
Quod miraculum omnibus terrorem incutit ut deinceps qui ista audierant uelut sacrata omnia quae ad uirum Dei pertinebant attingere non auderent
 
Prebens itaque necessaria Leupecharius uirum Dei ualedicet
 
Nauali ergo itinere ouans usque Namitensem oppidum uenit ibi quantisper moratus est
 
Quo cum quadam die quidam egenus ante fores cellule in qua uir Dei metatus erat clamaret uocatumque ille ministrum ait Prebe inquit cibos alimonia petenti
At ille Non est nobis ait panis nisi paulolum tantum farinae
 
At ille Quantum inquit habes Testatusque ille amplius se non habere ut rebatur quam farinae modium
 
Da ergo dicit totum nec quicquam reserues in crastinum
 
Oboediens minister totum simul pauperi tribuit nihil ad necessitatem communem reseruans
 
Ieiunantibus ergo illis tertia iam dies inluxerat nihil poenes se habentibus preter spei et fidei gratiam unde fessis ieiunio membris subuenirent subito audiunt fores signo terere
 
Cumque ostiarius sciscitaretur cuius rei necessitas posceret sono fragoris fratrum aures inquietare his qui fores terebat ait se a domina sua Procula nomen directum esse quae diuinitus ammonita ut sumptus uiro Dei Columbae atque comitibus eius qui apud Namitensem oppidum morarentur dirigeret haberique in proximo se ideo praeuenisse ut uasa quo reciperent pararent
 
centum modia esse uini ducentaque frumenti sed et braces centum idemque modia
 
Quod ostiarius celeri cursu patri indicanda properat at ille Sine inquid se scire fratrumque coetum adunare ut simul positi pro largitricem Dominum precarentur simulque grates referant conditori qui suos solare non desinet in omnibus famulos necessitatibus et post munus oblatum recipiant
 
O mira conditoris pietas Egere sinit ut sua dona egentibus largiendo demonstret temptari permittit ut in temptatione subueniens suorum uberius in se corda excitet famulorum sua membra seuis laceranda tradit ut circa sanatorum medicum multiplicata dilectio confirmetur
Aliaque simul nobilis et religiosa femina Doda nomine direxit ducenta frumenti ac promiscue centum modia
 
Quae causa maximam uerecundiam urbis illius pontifici excitauit nomine Soffronio cui cum nihil muneris impetrauisset nec quicquam commutando capere potuere
 
Quo cum moraretur quaedam mulier demonis peste plena cum filia idemque tali atrocitate repleta uenit quas cum Columba uidisset communem pro eas Dominum exorauit sanitatisque post redditas metatui suo redire praecepit
 
 De naue referta undis et ueneratione aduersantium
 
Post haec Soffronius Nametensis urbis episcopus una cum Theudoaldo comite iuxta regis imperium beatum Columbanum naue susceptum ad Hiberniam destinare properabant
 
Sed uir Dei inquit Si nauis quae sinibus Hiberniae reddatur adest omnem suppellectilem comitesque suscipiat ego interim scafa receptus Ligeris unda uehar quousque maris alta deferar
 
Reperta ergo nauis quae Scottorum commercia uexerat omnem suppellectilem comitesque recepit
 
Cumque iam remigera arte prosperantibus zepheris nauis ad alta pelagi tenderit undarum moles obuenit nauemque ad litus redire coegit planoque terris solo depulsam reliquid collectoque fluctu in sinibus aequor quieuit
 
Mansit per triduum absque undis carina
Intellexit ergo dominus nauis ob uiri Dei suppellectilem comitesque que receptos se esse detentum
 
Fuit tandem consilii reiecit omnia a nauis sinibus quae ad uirum Dei pertinebant
 
Nec mora undarum moles adfuit carinamque ad alta prouexit
 
Mirantes itaque omnes cognouere non esse uoluntatem Dei ut retro amplius repetaret
 
Ad metatum ergo suum quo prius fuerat rediit nec ullo iam obstante quo uelit ire sed magis prout quisque poterat uirum Dei honoribus ac sumptibus fulciebat
 
Nec defuit quicquam presidii dum in omnibus conditoris manebat auxilium quia prorsus numquam obdormiet qui sub alarum suarum umbra Israel tegit
 
Sic nempe omnibus omnia largiendo demonstrat ut ab omnibus pro munerum suorum glorificetur largitione
 
 De aduentu eius ad Chlotharium regem et gauisione regis
 
Moratus ergo ibi paululum post ad Chlotharium Chilperici regis filium qui Neustrasis Francis regnabat extrema Gallia ad Oceanum positis pergit
Porro Chlotharius audierat quantis qualibusue iniuriis uirum Dei Brunichildis ac Theudericus fatigauerant
 
Quem cum uidisset uelut caelestem munus recepit ouansque precatur ut si uelit intra sui regni terminos resedeat seque ei prout uoluerit famulaturum
 
At ille nequaquam ait his in locis se consistere uelle uel ob suam peregrinationem augendam uel illius inimicitiarum occasionem sedandam
 
Tenuit ergo eum Chlotharius quantis potuit poenes se diebus castigatusque ab eo ob quibusdam erroribus quos uix aula regia caret spondit se Chlotharius iuxta eius imperium omnia emendaturum
 
Erat enim Chlotharius sollers in amore sapientiae
 
Inuentum ergo optatum munus gratificabat
 
Morante ergo eum poenes Chlotharium lis oritur inter Theudebertum et Theudericum
 
Disceptantibus utrisque de regni termino uterque ad Chlotharium legatos dirigunt uterque aduersum parem auxilium postulat
 
Quod Chlotharius beato Columbano insinuare procurat consulens ut si uideretur eius consilii se unum consentiendo contra alium dimicare
Ad quem ille prophetico repletus spiritu ait neutris te fore pariturum consiliis tua intra triennii tempus in ditione utrorum regna uenire
 
Uidens Chlotharius a uiro Dei talia sibi prophetico ore dici neutri parere uoluit sed promissum sibi tempus fideliter expectans post potitus est triumphus uictoriae
 
 De transitu eius per Parisius et occursu ac curatione frenetici
 
Post haec egit Chlotharium uir Dei ut sibi solamen largiretur utque per Theudeberti regnum si ualeret ad Italiam Alpium iuga transcendens perueniret
 
Datis ergo comitibus qui eum usque ad Theudebertum perducerent itinere arrepto ad Parisius urbem peruenit
 
Quo cum uenisset occurrit ei homo in porta habens spiritum inmundum debaccans ac discerpens et garrulans
 
Querulo sciscitatur uirum Dei effamine Quid his uir Dei agis in locis raucoque anhelitu a longe uirum Dei Columbanum aduenire dudum iam clamitabat
 
Quem cum uir Dei uidisset ait Egredere pestifer egredere nec corpora Christi lauacro abluta diu obsedere presumas cede uirtuti Dei et Christi nomen inuocato contremesce
 
Sed cum diu saeuis atrisque uiribus obstaret uir Dei manum ori eius iniecit linguamque adtrectat in uirtute Dei imperat ut egrediatur
Tunc horrida uis discerpens ut uix nexibus teneretur cum uiscerum motione ac uomito moto progressus tantum foetorem adstantibus dedit ut sulphureos se crederent facilius tolerare odores
 
 De susceptione Chagnerici et Autharii et benedictione domus eorum ac prolis sacratione
 
Deinde ad Meldensem oppidum properat
 
Quo cum quidam uir nobilis Chagnericus Theudeberti conuiua uir sapiens et consiliis regiis gratus et nobilitatis sapientia uallatus inesset his uirum Dei miro gaudio recepit seque habere curam spondit qualiter ad Theudeberti accederet aulam non esse necesse alios comites e regio latere habere
 
Ad hoc enim aliorum differebat subsidium ut uir Dei secum quamdiu ualeret teneret et eius doctrina sua domus nobilitaretur
 
Benedixit ergo uir Dei domum eius filiamque illius nomen Burgundofara quae infra infantiae annis erat benedicens Domino uouit de quo postea in subsequentibus narrabimus
 
Progressusque inde uenit ad uillam quendam Uulciacum quae supra amnem Matronam sita est
 
Ibi receptus a quodam uiro Autharium nomen cuius coniunx Aiga dicebatur erantque his filii infra infantiae annis detenti quos mater ad benedicendum uiro Dei obtulit
 
Uidens ille matris fidem infantulos sua benedictione sacrauit qui post mox ut pubescere coeperunt Chlotharii regis primum ac deinceps Dagoberti gratissimi habiti qui postquam saeculi gloria fuerunt inlustrati anhelare coeperunt ut per gloriam saeculi non carerent aeternam
Quorum maior natu Ado nomen semet suis uoluntatibus abdicauit postque intra Iorani saltus monasterium ex beati regula Columbani construxit iuniorque nomen Dado intra Briegensem saltum supra fluuiolum Resbacem ex supradicti uiri regula monasterium construxit
 
Tanta in uirum Dei gratia redundauit ut quoscumque sacrauit in boni cultus perseuerantia dies suprema inuenit
 
Illud oppido iure dictum sit ut quos de industria monuit gauisi sunt se postea inpunitatem meruisse nec inmerito tanti uiri fultus adminiculo partae gratiae potitus est supplimentum qui eius doctrinis innexus noluit ab iustae uitae tramitem deuiare
 
 De susceptione Theudeberti et Brigantiae sessione gentiumque correptione et aduentu alitum et diuisione pomorum et angeli per uisum monitum
 
Exinde ad Theudebertum uenit quem cum Theudebertus uidisset ouans suis sedibus recepit
 
Iam enim multi fratrum post eum ex Luxouio uenerant quos uelut ex hostium preda recipiebat
 
Pollicitusque est Theudebertus se repperire intra suos terminos loca uenusta et famuli Dei ad omni oportunitate congrua proximasque ad predicandum nationes undique haberi
 
Ad haec Si inquit uir Dei pollicitationis tuae adminiculum preberis et uademonio falsitatis noxa non opponeretur quantisper se moraturum ac probaturum si in cordibus gentium uicinarum fidem serere ualeat
 
Dedit ergo rex optionem quamcumque in partem uoluisset experimento quereret locum qui sibi et suis placuisset inquisitumque locum quem fauor omnium reddebat laudabilem intra Germaniae terminos Reno tamen uicina oppidum olim dirutum quem Bricantias nuncupabant
Sed quid tunc uir Dei dum per Reni alueum nauigaret actum sit non est silendum
 
Dum quodam die per Reni alueum ut diximus scafa ueherentur ad urbem quam Mogontiacum ueteres appellarunt perueniunt
 
Quo cum uenisset remigeri qui in comitatu uiri Dei a rege directi fuerant uiro Dei aiunt se habere amicos in urbe qui necessarios sumptus preberent iam enim defecerant itenere longo stipendia sumptuum
 
Quibus uir Dei ait Ite
 
Qui cum abissent nihil reppererunt
 
Reuersique ac a uiro Dei interrogati respondent se nullatenus inpetrare ab amicis aliquid potuisse
 
Ad haec ille Sinite me inquit paulolum ad meum abire amicum
 
Mirantibus illis unde huic illo in loco quo ante non fuerat amicum habere progressus ille ad ecclesiam pergit qua ingressus pauimento inherens longe orationis protractione suum Dominum pietatis postulat auctorem
 
Nec mora episcopus urbis illius domo progressus ad ecclesiam uenit reppertumque beatum Columbanum sciscitatur quis sit
 At ille fatetur se peregrinum esse
 
Cui ille Si inquit necesse est sumptuum copiam capere propera domi et quantum necesse fuerit tecum defer
 
At ille cum gratias simul conditori qui inspirauerat ac illi qui optatam necessitatis copiam offerebat referret adtentius ille cogit ac imperat ut omnia oportuna sumat puerosque festinos ad nauem ipse dirigit ut omnes ueniant praeter custode uno dimisso et queque uelint secum deportent
 
Quod ne cui casu euenisse uideatur nam solitus erat postea hisdem episcopus protestari numquam se antea sic adtonitum in tribuendo necessaria fuisse et se absque alia oportunitate ad beati Columbani meritum diuina monitione ad ecclesiam uenisse
 
Ad destinatum deinde perueniunt locum
 
Quem peragrans uir Dei non suis placere animis aiet sed tamen ob fidem in gentibus serendam inibi paulisper moraturum se spondit
 
Sunt etenim inibi uicinae nationes Suaeuorum
 
Quo cum moraretur et inter habitatores loci illius progrederetur repperit eos sacrificium profanum litare uelle uasque magnum quem uulgo cupam uocant qui XX modia amplius minusue capiebat ceruisa plenum in medio positum
 
Ad quem uir Dei accessit sciscitaturque quid de illo fieri uellint
Ad quem uir Dei accessit sciscitaturque quid de illo fieri uellint
 
Illi aiunt se Deo suo Uodano nomine quem Mercurium ut alii aiunt autumant uelle litare
 
Ille pestiferum opus audiens uas insufflat miroque modo uas cum fragore dissoluitur et per frustra diuiditur uisque rapida cum ligore ceruisae prorumpit manifesteque datur intellegi diabolum in eo uase fuisse occultatum qui per profanum ligorem caperet animas sacrificantum
 
Uidentes barbari stupefacti aiunt magnum uirum Dei habere anhelitum qui sic possit dissoluere uas ligaminibus munitum castigatusque euangelicis dictis ut ab his segregarentur sacrificiis domibus redire imperat
 
Multique eorum tunc per beati uiri suasum uel doctrinam ad Christi fidem conuersi baptismum sunt consecuti aliosque quos iam lauacro ablutus error detinebat profanus ad cultum euangelicae doctrinae monitis suis ut bonus pastor ecclesiae sinibus reducebat
 
Eo itaque in tempore Theudericus atque Brunichildis non solum aduersum Columbanum insaniebant uerum etiam et contra sanctissimum Desiderium Uiennensis urbis episcopum aduersabantur
 
Quem primo exilio damnatum multis iniuriis adfligere nitebantur ad postremum uero glorioso martyrio coronarunt cuius gesta scripta habentur quibus et quantis aduersitatibus gloriosus apud Dominum meruit habere triumphos
 
Uagante itaque Columbano cum suis poenes Bregantiam urbem durae aegestatis tempus obuenit sed quamuis alimonia deessent manebat intemerata atque inconcussa fides quae necessaria apud Dominum impetraret
 
Cumque iam tridui ieiunio fessa corpora referrent euenit tanta copia alitum uelut Israhelitarum castra coturnix olim operuit ita ut omnem paginam loci illius alitum multitudo obpleret
Intellexit uir Dei suam suorumque ob necessitatem has dapes terrae diffundi nec prorsus alibi obuenire preter eo quo ipse moraretur in loco
 
Iubet suos prius grates laudesque rependere conditori sicque alitum dapes capere
 
Erat mirum et stupendum miraculum capiebantur aues prout patris imperium urguebat nec abscedere pennigera fuga nitebantur
 
Mansit ergo alitum manna per triduum defusa
 
Quarto deinde die quidam pontifex ex uicinis urbibus frumenti copiam diuina monitus adspiratione beato Columbano direxit sed mox omnipotens qui penuriam patientibus aligeros prebuerat cibos ut farris adeps aduenit alitum falangas imperauit abire
 
Nam Eusthasium hoc cognouimus referentem qui eo tempore inter reliquos sub uiri Dei oboedientia ibidem tenebatur adnexus quod nullus ea fuerit in caterua qui ante talium genera alitum se uidisse referret et tanta sapor in cibo aderat ut regias uinceret dapes
 
O mirum diuinae potentiae donum Quando terrenae dapes cultoribus Christi desunt tunc demum caelestia tribuuntur sicut de Israhel dictum est Panem caeli dedit eis cum autem terrenae opes subuenirent tunc grates amouentur inlatae
 
Ipso itaque in tempore cum sub quodam scopulo inter uasta heremi ieiunio corpus conficeret et nihil aliud praeter ruris poma quorum superius fecimus mentionem in cibos caperet uenit adsueta abdite uoracitatis fera ursus coepitque necessarius delambere cibos ac passim poma ore detrahere
 
Cumque hora refectionis aduenisset Chagnoaldum ministrum direxit ut consuetam mensuram pomorum deferret
Qui cum abisset ursum inter ruris fructices rubusque peruagare perspexit ac poma lambendo carpere
 
Festinus redit patrique indicat ille imperat ut eat partemque fructicum in cibos fere dimittat aliamque partem sibi reseruare iubet
 
Abiit namque Chagnoaldus ac iussa patris impleuit diuisitque uirga fructices rubusque quae poma ferebant et partem suam iuxta uiri Dei imperium ait ut fera comedat aliamque partem in usus uiri Dei reseruet
 
Mira in fera oboedientia Nequaquam ex prohibita sibi parte ausa est carpere cibos sed in segregata permissa sibi fructicum parte tantummodo pabula requisiuit quoadusque uir Dei eo in loco commorauit
 
Interea cogitatio in mentem ruit ut Uenetiorum qui et Sclaui dicuntur terminos adiret caecasque mentes euangelica luce lustraret ac ab origine per auia oberrantibus ueritatis uiam panderet
 
Cumque haec uotis patrandum inesset angelus Domini per uisum apparuit paruoque ambitu uelut paginali solent stilo orbis discribere circulum mundi conpagem monstrauit
 
Cernis inquit quod maneat totus orbis desertus
 
Perge dextra leuaque qua eligis ut labores tui fructus comedas
 
Intellexit ergo ille non esse gentis illius in promptu fidei profectus quieuitque in loco donec aditus ad Italiam uiam panderet
 De bello regum et reuelatione uiri Dei et Theudeberti proditione
 
Interea inter Theudericum Theudebertumque lis firmatur ac quisque aduersus fratrem usque ad internitionem deseuit utrisque gentium robore superbientibus
 
Inter quae uir Dei ad Theudebertum accedit eumque suadet ut coepte arrogantiae supercilium deponeret seque clericum faceret et in ecclesia positus sacre subderetur religione nec simul cum damna presentis regni aeternae pateretur uitae dispendia
 
Quod et regi et omnibus circumadstantibus ridiculum excitat aientes se numquam audisse Meruengum in regno sublimatum uoluntarium clericum fuisse
 
Detestantibus ergo omnibus beatus Columba ait Si uoluntarius nullatenus clericatus honorem sumat in breui inuitus clericus existat
 
His ergo dictis uir Dei ad cellolam remeat moxque prophetici dicti euentum res non diu dilata adfirmat
 
Nec mora Theudericus Theudebertum ad bellum ciet et propter Tullum deuictum fugat
 
Postque collecto robore exercitus persequitur similique modo gentium multorum Theudebertus robore uallatus ad Tulbiacensem castrum pugnaturus occurrit
 
Ibi praelio inito innumere hominum falangas ex utroque exercitu perierunt uictus tandem Theudebertus fugit
Eo igitur in tempore uir Dei in heremo morabatur contentus tantum unius ministri Chagnoaldi famulatu
 
Ea ergo hora quo apud Tulbiacum commissum est bellum supra querqui putrefactam truncum uir Dei librum legens resedebat quem subitus sopor obpressit et quid inter duos reges ageretur uidit
 
Moxque excitatus ministrum uocat cruentamque regum pugnam indicat multum humanum sanguinem fundi suspirat
 
Cui temerario conatu minister ait Pater mi Theudeberto tuis precibus prebe suffragium ut communem debellet hostem Theudericum
 
Ad haec beatus Columbanus Stultum ac religione alienum consilium administras
 
Non enim ita Dominus uoluit qui nos pro inimicis nostris orare rogauit in arbitrio esse iam iusti iudicis quid de eis fieri uellit
 
Inquisiuit ergo post minister temporis diem et horam repperit ita fuisse sicut uiro Dei fuerat reuelatum
 
Persecutus est ergo Theudebertum Theudericus et suorum proditione captum ad auiam Brunichildem direxit
 
Quem cum auia recepisset quia Theuderici partis Brunichildis fauens erat furens Theudebertum fieri clericum rogauit at non post multos dies impie nimis post clericatum perimi iussit
  De interitu Theuderici et liberorum nece et impleta prophetia Chlothario
 
Porro Theudericus poenes Mettensem morans oppidum diuinitus percussus inter flagrantes ignis incendia mortuus est
 
Post quem Brunichildis filium eius Sigibertum in regnum suffecit
 
Itaque Chlotharius memor prophetiae uiri Dei collectu exercitu fines regni quae suae ditioni debebantur conatur recipere contra quem Sigibertus cum hostium cuneis pugnaturus aduenit
 
Quem Chlotharius captum peremit fratresque eius quinque Theuderici filios cum proauia Brunichilde coepit
 
Pueros separatim peremit Brunichildem uero primo ignobiliter camelo inpositam hostibus girando monstrauit postque indomitorum aequorum caudis inretitam miserabiliter uitae priuauit
 
Funditus ergo radicitusque deletam Theuderici stirpem Chlotharius potitus est trium regnorum solus monarchiam
 
Quo facto beati Columbae prophetia in omnibus impleta est unum intra triennium cum omni stirpe funditus deletum alium uiolenter clericum factum tertium trium regnorum possessione ac dominatione dilatatum
 
 Beatus ergo Columbanus cum uidisset ut superius diximus deuictum a Theuderico Theudebertum relicta Gallia atque Germania Italiam ingreditur ubi ab Agilulfo Langobardorum rege honorifice receptus est
Qui largita optione ut intra Italiam quocumque in loco uoluisset habitaret ibi Dei consultu actum est dum ille poenes Mediolanium urbem moraretur et hereseorum fraudes id est Arriane perfidie scripturarum cauterio discerpi ac desecari uellet contra quos etiam libellum florenti scientia ededit uir quidam nomine Iocundus ad regem uenit qui regi indicat se in solitudine ruribus Appenninis basilicam beati Petri apostolorum principis scire in quam uirtutes expertus sit fieri loca ubertate fecunda aquis inrigua piscium copia
 
Quem locum ueterum traditio Bobium nuncupabant ob riuum in eo loco hoc nomine fluentem amnemque alium profluentem nomine Triueam super quem olim Hannibal hiemans hominum aequorum elefantorum atrocissime damna sensit
 
Ubi cum uenisset omni cum intentione basilicam inibi semirutam repperiens prisco decori renouans reddidit
 
In cuius restauratione mira Domini uirtus panditur
 
Nam cum per prerupta saxorum scopula trabes ex abietibus inter densa saltus locis inaccessibilibus cederentur uel alibi caesa inibi casu elapsa aspero aditum plaustrorum denegabat mirum in modum trabem quem uix triginta uel quadraginta plano terrae solo positum uehere non ualerent ibi cum duobus uel tribus prout ardui callis meatus patebatur uir Dei accedens suis ac suorum humeris inmane pondus inponebat
 
et ubi antea prae asperitate itineris libero gressu uix graderentur onerati mox trabium pondere festini gradiebantur ut uersa uice qui onera ferrent acsi ab aliis ueherentur firmis uestigiis uelut otio uagantes ouantes irent
 
Uidens itaque uir Dei tanti auxilii supplimentum suos hortatur ut arreptum opus laeti perficiant animoque roborati eo consistere in heremo studeant Dei in hoc uoluntatis esse adfirmat
 
Tecta itaque templi culmina murorum restaurat ruinas ceteraque quaeque ad monasterii necessitatem pertinent construere parat
 
Interea memoratus Chlotharius uir Dei prophetiae effectum in se fuisse impletum cernens uenerabilem Eusthasium qui eius in loco Luxouiensem monasterium regebat ad se uenire imperat
Quem pio effamine rogat ut sibi cum supplimento publico legationem fungere curet sociosque quos uellit nobilium uirorum haberet qui sui uademonii arbitres essent post beatum Columbanum pergerent quocumque repperissent in loco eleganti suasu ad se uenire hortarent
 
Perrexit itaque uenerabilis discipulus magistri uestigiis prosecutus qui cum ad eum uenisset Chlotharii uerba depromit
 
Uiso ergo Eusthasio beatus Columba gauisus recepti muneris aditum gratulatur retentumque poenes se quantisper hortatur ut sui laboris meminisceret cohortem fratrum disciplinae habenis erudiret multorumque collegio Christi plebem adunaret suisque institutis edocaret
 
Dimissum post haec ad Chlotharium remeare iubet talibusque responsis regias mulciri imperat aures seque retro repedare nullatenus ratum duceret tantummodo poscere ut sodales suos qui Luxouio incolebant regali adminiculo ac presidio foueret
 
Litteras castigationum effamine plenas regi dirigit
 
Gratissimum munus rex uelut pignus foederis uiri Dei ouans recepit nec eius petitioni obliuionis noxam preponit
 
Omni presidio supradictum monasterium munire studet annuis censibus ditat terminos undique prout uoluntas uenerabilis Eusthasii erat auget omnique conatu ad auxilium inibi habitantium ob uiri Dei amorem intendit
 
Porro beatus Columbanus expleto anni circulo in antedictu caenubio Ebobiensi uita beata functus animam membris solutam caelo reddidit UIIII Kl Decembris
 
Cuius strenuitatem si quis nosse uellit in eius dictis repperiet
Reliquiaeque eius eo habentur in loco conditae ubi et uirtutum decore pollent presole Christo cui est gloria per omnia secula seculorum Amen
 
INCIPIUNT UERSUS IN EIUS FESTIUITATE AD MENSAM CANENDI
 
Clare sacerdos clues almo fultus decore / Tuis Columba decus qui redoles in orbe
 
Monachorum cohortes te clarum dicent patrem / Te sofum proceres te uatem dixere reges
 
Annent decorata tuis factis praecepta / Religionis forma praebet nitorem sacra
 
Sic uirtutum decus milis Christi in euum / Comptus habere sacro pandens praecepta dictu
 
Quid tibi his dignis aequantur in metallis / Uel comparantur sanctis seclorum gesta factis
 
Non aureum caput Babylona Persarum / Argenteus Darius Medus habuit priscus / Nec aeneus Macedo olim signauit bello / Uel sepultus salo Nilicola et Cincris
 
Nihil dignum simile horum gessere gestis / Zmirneus Omerus et Mantuanus Maro / Non Poenus Hannibal non pernix Porus Indus / Non Marius Catulus Scipio Silla Gracchus / Non ferreus Caesar Bucchus Numida Ambro / Celtiberus Scita Hiberus et Sicamber
Fertilis ut cedrus palmaque poma praebes / Aetaliae thesaurus tu gratus ut obrizus / Tu Sabeorum grata turea oles uirga / Tu balsama sudas uirga Engaddi secta
 
Tu palmitis opaga manes in uite uera / Tu oleum et pingues diffundes ut oliua
 
Tu lenitate polles benignitate clares
 
Mistica rimando et tecta penetrando / Aedificasti domum petra supra insertam / Quae molem omnem rerum firmauit conditarum
 
Quam supra quis positus manet firmus in eua / Quae lapis angularis crisofrasus iacinctus / Sardonis zmaracdus topazius berillus / Crisolitus et iaspis saffirus ametistus / Calcidon et sardinus candidus margaritus / Herilis Hierusalem positus fundamento
 
Tu mortuus uiuis dum uitam morte emis / Tu damnanda perdis dum carnis damna sentis
 
Tu crucianda cares dum Christi crucem geris / Patriam dum fugis ad patriam tu redis
 
Aeterno sociaris regi dum regis temnis / Paradysi amoena tu penetras per eua / Possessurusque laeta uirentia per rura / Quem Dominus uirtutum coronauit amator / Sedibus aeternis te collocauit suis
 
Ibi canes iucunda carmina uoce sacra
Ibi canes iucunda carmina uoce sacra
 
Iam capes tu thesauros quos dudum recondisti / Commercio quos pio commutasti in saeclo
 
Chorus angelorum cernes et prophetarum / Martyrum candidatus cateruas et iustorum
 
Permixtus luci fulua his clares duce Christo / Receptus tu in castris hoste sica perempto
 
Dominum inuenisti quem hic Iesum quesisti / Qui tropheum de mundo sic reddit triumphanti
 
Graderis per uiam quam olim praeparasti / Quae ducit ad aeterna gaudia paradysi
 
Tu mundum spreuisti ut Messiam haberes / Cum quo manes per eua fine sine futura
 
Gloria Trinitati semper canenda uirtus / Presentia per eua et omnia futura
 
HYMNUM SUBDIDI QUEM EIUS IN TRANSITU PRAECIPIATIS CANERE QUIA PRIMUS QUEM UOBIS NUPER TRANSMISI EIUS UIRTUTES NON CONTINET
 Nostris sollemnis saeculis / Refulget dies inclita / Quo sacer caelos Columba / Ascendit ferens trophea
 
 Sed priusquam eum mater / In auras lucis aederit / E sinu solem prospicit / Terris lumen defundere
 
 Qui post altus Hibernia / Sacro edoctus dogmate / Gallica arua adiens / Plebi salutem tribuit
 
 Egri sanantur ocius / Cautis producit latices / Pisces in usum prebetur / Cedit imber a segete
 
 Prolem capit sterelis / Alis rapinam reddidit / Farris horreo augetur / Abscisa caro sospis est
 
 Tactus uidet nec cernitur / Sentit damna ergastolum / Fugit pestis ab homine / Quam daemon seuus miserat
 
 Ligeris scapham retinet / Ablata furto prodeunt / Cecusque lumen recipit / Prebendo cibos augetur
 
 In aescas alis ueniunt / Fere iussis oboediunt / Fides patrari conscia / Nouit quae poscit omnia
 Gloria tibi Trinitas / Aequalis una deitas / Et ante omnia saecula / Et nunc et in perpetuum
 
EXPLICIT LIBER PRIMUS FELICITER
 
INCIPIUNT CAPITULA LIBRI SECUNDI
 
 De conuersatione et suffectu abbatis Athalae et delinquentium ultione
 
 De fluuii recessu uirtute diuina
 
 De pollice absciso et uiri Dei oratione sanato
 
 De egro sanato poenes Mediolanium
 
 De denuntiatione exitus eius
 
 De reseratione caeli et consolatione diuina et obitu
 De Eusthasii regimine et lumine puelle cum corporis sospitate reddito et conuersatione eius
 
 De inluminatione alterius puellae et profectu conuersantum
 
 De aduersitate Agrestii et repulsione eius
 
 De ultione sociorum et interitu eius et obitu Eustasii
 
 De coenubio Euoriacas et de Sisetrudis obitu et cantus angelicos
 
 De conuersatione Gibitrudis et uitae exitu
 
 De Ercantrudis uita et obitu
 
 De obitu Augnofledis et cantus angelicos
 
 De Deurechildae adulescentula et obitu eius
 De Domma et duabus adulescentulabus et radio micante in ore uiso
 
 De Wilsindane et prophetia eius et cantus angelicos
 
 De Leudebertane et uisione Petri apostoli
 
 De delinquentium correptione et damnatione fugitiuarum
 
 De obitu Landebergae et cantus angelicos
 
 De affluentia olei et aquae commutatione
 
 De bestia in transgressione cibi uisa
 
 De uita Bertulfi abbatis
 
 De ultione monachi ab Arrianis
 De monacho Meroueo et ultione eius et obitu Agibodi monachi ac Theudoaldi et Baudachario et Leubardo
 
INCIPIT LIBER SECUNDUS
 
 De conuersatione et suffectu abbatis Athalae et delinquentium ultione
 
Cumque ergo uenerabilis Columba de hac luce migrasset eius in locum Athala suffectus est omni religione laudabilis cuius post magistrum uirtutes clarae fulserunt ex Burgundionorum genere nobilis natione sed nobilior sanctitate per uestigia magistri secutus
 
Sed qualiter rudimenta illius in ipsa primordia uberem profectum quaesierit praetermittendum non est
 
Itaque dum patre nobili liberalibus litteris inbutus fuisset Arigii quondam pontificis a genitore commendatus est
 
Sed cum nihil utilitatis augi cerneret coepit rudis affectus ad potiora anhelare dedit operam ut postposita faleramenta saeculi monachorum iungeretur cohorte
 
Clam ergo a sodalibus progressus duobus pueris contentus ad Lirenensem coenubium uenit quo diu uitam degens cum nequaquam cerneret regularis disciplinae abenis ceteros colla submittere coepit anxio animo trutinare quo potioris consilii aditus uiam panderet
Progressus ergo inde ad beatum Columbanum Luxouio tenus uenit
 
Quem uir sanctus cum ingenii sagacis sollertem esse cerneret suo ministerio iunxit hac in omnibus diuinis monitis erudire temptauit
 
Ergo cum egregiae post beatum Columbanum supradictum coenubium regeret et in omni disciplina regularis tenoris erudiret contra eum antiqui anguis uersutia loetiferum discordiae uirus noxiis ictibus laxare coepit excitans aliquorum contra eum corda subditorum qui se aiebant nimiae feruoris auctoritatem ferre non posse et arduae disciplinae pondera portare non ualere
 
At ille sagaci ut erat animo pia fomenta praebere et salutaris antidoti quo sanies putrefacta abscideretur potum dare studens mollire tumentia corda nitebatur
 
Diuque castigatos cum secum tenere non ualeret merore animi turbatus multis precibus cum pietatis obsequio prosequebatur ut se non relinquerent et ardui iteneris calle non deuiarent meminiscerentque patres per mortificationem et contemptum praesentis uitae regna caelorum possidere
 
Cum nihil iam proficere cerneret nec alibi trahentes animos suae societatis abenis inretiri posse uidisset pertinaces ire sinit qui postquam segregati ab eo alii eorum marinis sunt sinibus recoepti alii locum heremi ob libertatem habendam petiere
 
Qui temeritatis hac arrogantiae inibi positi mox intentu damna sensere
 
Nam cum his in locis morarentur et uirum Dei suis detractionibus laniarent unum eorum qui Roccolenus dicebatur qui et iurgiorum ut credebatur incrementa ministrabat subito ictu igne febrium accensus inter poene incendia clamare coepit se si ualuisset ad beatum Athalam uenire uelle et amissi criminis damna paenitentiae medicamento lenire
 
Nec mora uix haec dicere licuit obmutuit ac extremum alitum dimisit
Nec mora uix haec dicere licuit obmutuit ac extremum alitum dimisit
 
Ast hii qui aderant uidentes uiri Dei iniurias diuina ultione uindicari plurimi eorum ad uirum Dei remeant suasque noxas confitentur se in omnibus si recipiantur emendaturos pollicentur
 
Quos uir sanctus miro gaudio acsi e luporum ora receptas oues recepit suisque locis suas culpas agnoscentes restituit
 
At uero alii qui uerecundia praeueniente uel temeritate hac arrogantiae uitio maculati redire noluerunt et datum locum paenitentiae contempserunt diuersis mortibus sunt direpti ut manifestae daretur intellegi socios eos fuisse eius in excitanda contumaciae incrementa quem ultio diuina percusserit propterea cum ceteris ueniam non meruisse
 
Nam unus eorum Theudemundus nomine secure percussus interiit alius dum parui fluminis alueum transmearet inretitis poplitibus per paruula fluuii unda enecatus est tertius uero qui Theutharius dicebatur cum se mare portaturum carinae credidisset dimersus est
 
Uidentes haec qui adhuc supererant uerecundia submota post socios ad beatum Athalam repetant qui ab ipso ut superius alii recepti et saluati sunt
 
 De fluuii recessu uirtute diuina
 
Alia ab eo patrata miracula omnium in supradicto monasterio fratrum testimonio adprobatur inter quos ego positus et beati uiri ministerio deputatus tenebar
 
Cum quodam in tempore fluuiolus cuius superius mentionem fecimus Bobius nomine turgidis aquarum molibus uiolenter ac rapaci cursu defluens ut solent torrentes ex Alpium cacuminibus dilapsi et imbrium effusione aucti ita iste saxorum rupes et arborum congeries nimia uim tumiscens coaceruabat molinumque monasterii rapido cursu subfodere hac totam iam officinam quatiens dimergere nitebatur quo fragore auditu custos molini nomine Agibodus ad molinum pergit ut uideret si tantae fragores moles inibi dispendii damna generaret
Ubi cum uenisset uidit nisi celeri auxilio subuenirent cuncta diripi festinusque patri nuntianda credit ut solamen praebeat qui oportuna necessitati ex aquarum fluctibus liberaret
 
Ad quem uir Dei ait Uade inquit uoca mihi Sinoaldum diaconum tu uero stratui receptus somnum cape nec metu aliquo detentus merori corda subdas
 
Erat enim mane priusquam aurora funderet grata lumina terris
 
Uenit ergo Sinoaldus ad uirum Dei cui beatus Athala ait Adprehenso baculo quo sustentor uade ad Bobium imperantisque uoce dicito signo dominicae crucis praelato ut istas desinat perfodere ripas nec praesumpte audacie modo suppleat sed alia cedens latera ista sinat inlesa imperiisque se noscat Domini recessurum
 
Quod uir Dei imperium supradictus uir oboediens cum fidei adminiculo pergit inposito ripe baculo imperat se ex uiri Dei praeceptis annuente diuina potentia illo promoueri ex loco aliaque colles latera uiolento conatu cedat
 
Moxque oboediens fluuius relicto alueo collis latera cedens fluenta per ardua collis latera uelut alis strictus latices sustentabat quoadusque concaua aluei paterent quo sustentante liquido fluerent
 
Iamque prorumpens aurora mundo ut lumen panderet surgebat coepit semet ipsum intra cogitans Sinoaldus dicere Uadam et uideam si uiro Dei uiolenti fluctus oboedire uenitque ad ripam aluei uacuum cernens expectabat qualiter alterius collis latera cederet ut sibi alueum quo flueret aperiret
 
Festinusque ad uirum Dei uenit partae uictoriae tropheum nuntiauit
 
Cui uir Dei Nullatenus me inquit in hoc saeculo uiuente ulli dicere praesumas procul dubio ut ne fauor adolatorum corda plena uirtutibus macularent
Quod uitium quamuis diuersis sint uirtutibus ditati ab omnibus est studiose sanctis fugiendum nam hoc callidus hostis malitiose studet ut dum in maioribus ac certis culpis sanctus Dei maculare non ualet saltim uel in occultis quae minora uidentur polluat
 
 De pollice absciso et uiri Dei oratione sanato
 
Factumque est deinceps cum aliquo in tempore unus monachorum nomine Fraimeris ad frumenta suscipienda uomere tellus excoleret subito stiphae firmitatem durae glebae asperitas perimit atque confringit
 
Quod cum supradictus frater conponere conaretur subito inopinatu ictu ferramenti pollicem ex leua precidit soloque conditum superposita gleba uelut funus sepulturae tradit relictoque uomere ad monasterium pergit patrique per confessionem humo prostratus prodit
 
Quod uidens uir Dei Ubi est inquid pars abscisi pollicis At ille fatetur se terre conditum sulcoque sepultum
 
Male ille ait fecisti quur mihi non detulisti Concito ergo gradu nulli causam indicans perge sumptoque eo huc deporta
 
Ille itaque egressus pergit imperatumque pollicis damnum deportat
 
Erat enim spatium pro ardui montis dorso flexuosa itinera tendentia uel interfluentes Triueae alueus quasi miliario uno
 
Porro uir Dei suscipiens frustra pollicis suis saliuis inlitum manui iunxit coniunctusque pollex carnis glutino uelut antea fuerat adhaesit tacitoque silentio ut abeat imperat
 
O mira uirtus omnipotentis ut sic suos in terris glorificet ut frigida abscisaque membra eorum interuentu pristino decore reddat
 
 De egro sanato poenes Mediolanium
 
Hisdem etenim uir cum quodam in tempore ad Mediolanium urbem uenisset ibi quidam puerolus in extremis febrium anxietatibus positus uitae tantum expectabat exitum cuius parentes audito beati Athale aduentum festino ad eum properant cursu eumque precantur ut illis subueniat
 
Quod cum uir Dei dissimulare uoluisset fletibus ac terribilibus sacramentis eum conpellantur ut prius eat quam noxia ardor suppremas eum priuet ab auras
 
Anxius ergo et popularis fauores rumores fugiens Ite inquid ego ut potuero uos prosequar
 
Ueniens ergo basilicas et sanctorum loca circuit pro infirmum precatur ut protinus sospitate reddatur
 
Deinde ut promisse fidei impleret effectum ad infirmum festinus uenit ne quis largitori muneris praeco existeret domum latenter ingressus infirmum adtingit moxque uirtus diuina sanctis precibus fauens sospitati pristinae egrum reddit
 
Grates simul parentes conditori referunt qui sic suorum ad petitiones famulorum pietatis suae accommodat aures
Erat enim his uir gratus omnibus singularis feruoris singularis alacritatis singularis caritatis in peregrinis in pauperibus
 
nouerat et superbis resistere et humilibus subditus esse sapientibus condigna rependere et simplicibus mystica aperire
 
in soluendis ac opponendis questionibus sagax aduersus hereticorum procellas uigens ac solidus fortis in aduersis sobrius in prosperis temperatus in omnibus discretus in cunctis
 
Redundabat amor et timor in subditis redolebat doctrina in discipulis nullus iuxta eum uel merore tediebatur neque nimia letitia extollebatur
 
 De denuntiatione exitus eius
 
Cumque iam eum ab erumnis saeculi rerum reppertor liberari uellit monstrari per uisionem uoluit ut de mundo egressurus paratum in omnibus iter haberet quinquaginta dierum spatio suspenso quo iter pararet uenturum
 
Sed non aperte uiri Dei animus cognouerat iter istum exitum esse uitae an ad alium quoque locum progressurus uterque uir Dei praeparat
 
Septa monastirii densat tegumenta renouat omnia roborat ut si abeat nihil inbecille dimittat uehicula quiete fouet libros ligaminibus firmat suppellectilia ablui dissuta adsui corrupta conponi calciamenta parari ut omnia praesto sint iubet
 
Ipse uero ieiunio et uigiliis et orationibus corpus afficit ita ut numquam intentius antea in oratione uisus fuisset desudari
Et ne cui ridiculum uideatur referam quid in me isdem uir egerit
 
Cum iam nouem annorum per circulum in monasterio conuersatus fuissem et saepe parentibus postulantibus ut eos ex permisso suo uiserem non inpetrauissent nullo exinde mentionem faciente ait Uade festinus fili et matrem fratremque uisita mone et nulla mora praepediente reuertere
 
Cumque differrem et temporis oportunitatem euenire in proximo dicerem  erat enim tempus nimii frigoris tempus Februarii  at ille ait Accelera egredere iter quo tibi dixi nescis utrum inpostmodum liceat agere
 
Datis ergo comitibus Blidulfum presbyterum et Hermenoaldum diaconum de quorum religioni nihil dubitabatur ad destinatum peruenimus locum
 
Erat enim locus Sigusia urbs nobilis quondam Taurinatum colonia a monasterio distans CXL milibus
 
Ubi ut peruenimus gratuitae a genetrice post tantorum interuallo annorum susceptus sed non diu genetrix optatum fruitur donum
 
Nam eadem nocte febre correptus inter incendia clamare coepi me uiri Dei precibus torqueri ne inibi contra interdictum quantisper morarer
 
si non me cito submoueant quocumque potuissem conamine ad monasterium repedare me cito morte preuentum
 
Mater ad haec Melius mihi esse fili te inibi sanum scire quam hic mortuum deflere
Fateor longum fuit diei expectare aduentum
 
Uix erumpente aurora retro repedare studuimus nec quicquam cibi per triduum capiens donec medii paene itineris loca pertingeremus
 
Festinantibus ergo hac iter urguentibus sospitatem rursum recepi uenientesque ad monasterium patrem iam febribus detentum repperimus ac morte proximum quibus uisis gratulatus est
 
Sicque aperte cognouimus uiri Dei in hoc praeualuisse preces ut me uis febrium urgueret cito ad monasterium ante eius exitum redire
 
 De reseratione caeli et consolatione diuina et obitu
 
Qui cum iam suppremas uitae presentis horas fungeretur cum adhuc uigens alitus superesset se foris cellulam protrahi iubet surgensque de strato quo ualebat conamine sustentantibus undique fratribus foris cellulam est progressus
 
Aspiciens crucem quam ipse in eodem loco poni praeceperat ut egrediens ingrediensque cellulam tactu eius suo fronte muniret coepit maestus lacrimas fundere ac tropheum crucis memorare Aue inquit alma crux quae mundi pretium portasti quae uexilla feres aeterna
 
tu nostrorum uulnerum medicinam attulisti tu cruore eius inlita es qui ut humanum genus saluaret e caelo in hanc lacrimarum uallem discendit qui in te primi Adae rugam extendit dudum iamiamque secundus Adam lauacro maculam abluens
Dumque haec ageret precatur omnes ut abeant seseque cellulae reddant sibique paulisper locum prebeant
 
Abeuntibus ergo omnibus unus tantummodo nomen Blidemundus pos tergum uiri Dei tacito anhelito stetit cogitans ne uiri Dei poplites fesse ut erant fractis conatibus casum indedissent se ad suscipiendum eum paratum fore
 
Cum ergo nullum superesse putaret coepit conditoris clementiam cum lacrimarum ubertate conquirere ut largitatis suae sibi acsi indigno dona largiretur et ueteres maculas delens omnia saluti redintegraret ac antiquam misericordiam exercens se a caelestia munera non abdicaret
 
Inter mesta suspiria et fluentes lacrimas caelos intuens uidit sibi apertos quod multarum horarum spatio intuens uberes cordis rugitus promebat
 
Gratias deinde refert omnipotenti quia sibi ianuas caeli apertas monstraret quas post paulolum corporis membris anima exuta penetratura esset facto inde signo ut fratres aduenirent qui eum cellule redderent
 
Haec nobis supradictus frater eadem die retulit
 
Hanc quippe consolationem famulo suo ostendit ut extremus alitus securus de futura uenia immo gloria ouans dimitteret
 
Quod uir Dei occultare uoluisset si supradictus Blidemundus abditae post eius dorsum non remansisset
 
Altera die ualedicens omnes fratres exhortansque eos ut coeptum iter non relinquerent sed in melioribus actibus roborati cotidie perseuerando firmarent consolatus ergo cunctos uitae praesentis nexibus absolutus animam caelo reddidit
Merito enim rerum repertor sanctos suos uirtutum copia adornat sicut scriptum est Spiritus eius ornauit caelos quia illi ad caelestem uitam anhelantes eius praeceptis parere student ut de labore oboedientiae fructus recipiant uitae aeternae
 
 De Eusthasii regimine et lumine puelle cum corporis sospitate reddito et conuersatione eius
 
Igitur uenerabilis Eusthasius reuersus ut superius diximus a beato Columbano ab Italia paterno affectu et aequo iure subditas monachorum regebat cateruas
 
Euenit ut pro communi necessitate ad regem Chlotharium pergeret qui eo tempore in ultimis Galliae finibus Oceani maris uicina inhabitabat
 
Fuit ergo arrepti itineris uia per saltum pagumque Briegium peruentumque ad quendam uillam Chagnerici quo dudum magister quantisper morauerat
 
Uillae uocabulum Pipimisiacum dicitur distans ab urbe Melodorum circiter milibus duobus
 
Ibi tunc Chagnericus cum coniuge sua Leudegunde nomine christiana et sane mentis femina morabatur huius filium Chagnoaldum cuius superius fecimus mentionem poenes se habebat
 
Uiso itaque Eusthasio Chagnericus miro gaudio recepit eratque simul cum patre matreque filia Burgundofara quam ut superius diximus beatus Columbanus Domino sacrauerat
 
Quam pater cum iam desponsasset et nuptiis aduersum uoluntatem puellae tradi uoluisset dolore oculorum percussa et febrium igne succensa est ut uix iam superis reddi crederetur
 
Hanc in extremis anhelis positam Eusthasius patrem increpat dicens suae noxae esse quod haec tantis ureretur poenis quia uiri Dei interdictum uiolare uelit
 
At ille dissimulans Utinam inquit sospitati redderetur et diuinis famularetur obsequiis Non se talibus uotis obstare debere ait
 
Accedens itaque ad stratum puellae sciscitatur si suae fuerit adsentationis quod contra beati Columbani interdictum post uota caelestia rursus iteraret terrena
 
Ast puella detestatur se talibus uotis numquam paruisse ut terrenis caelestia commutaret
 
sed paratam fuisse et esse beati uiri parere preconiis seque ait praeterita uidisse nocte similem figura uirum qua ipse es qui oculorum meorum lumen redderet uocemque simul audisse dicentem Quodcumque tibi hic uir dixerit fac et sanaberis
 
Infer ergo auribus meis quae mihi sint custodienda et tuis orationibus pelle dolorem a Domino inlatam
 
Prostratus itaque humo cum lacrimis uenerandus uir Dominum postulat ut pollicitum munus infundat surgensque crucem super oculos exprimit et manu oculos palpando Domini praesidium adesse deplorat
 
Protinus salus secuta lumen redditur febrium ignis fugatur redditamque sospitate matri commendat ut ab Chlothario rediens religiosis uestibus subdat
 
Cumque pater cerneret sospitate filiam redditam sponso tradi decernit pollicitatione pristinae caecam obliuionis foueam inferens
Quo puella conperto credidit unius sodalis consilium cum qua fugam inire queat
 
Cumque illa adsensum praebuisset felicem fugam clam elapsi arreptam ad basilicam beati Petri apostolorum principis peruenerunt
 
Quo pater conperto post eos furens dirigit puerosque iubet ut adprehensam filiam crudeliter perimant
 
Pergentes pueri sinibus ecclesiae puellam receptam repperiunt paulisper morati ut genitoris ira frangatur comminantur puellae mortis periculum
 
At illa Si inquit mortem me formidare putatis in hoc ecclesiae pauimento probate ob tali etenim causa ouans mortem recipio pro eo qui pro me non dedignatus est mori
 
Nec mora Eusthasius remeat puellam ab custodia liberat patrem terribiliter increpat religionis uestem per pontificem urbis illius Gundoaldum nomine induit sacrauitque salutaribus sacramentis
 
Monasteriumque Christi uirginum supra paternum solum inter fluuios Mugram et Albam aedificat fratresque qui aedificandi curam habeant deputat germanum puellae Chagnoaldum et Waldebertum qui ei postea successit ut regulam doceant decernit
 
In quo quantae uirtutes postea factae fuerint si uita comes fuerit prosequi nitimur
 
 De inluminatione alterius puellae et profectu conuersantum
Reuersus ergo uenerabilis uir Eusthasius ad Luxouium magistri praeceptum implere parat ut gentes quae uicinae erant fidei pabolo alerentur
 
Progressus ergo Warasquos praedicat quorum alii idolatriis cultibus dediti alii Fotini uel Bonosi errore maculati erant
 
Hos ad fidem conuersos ad Boias qui nunc Baioarii uocantur tendit eosque multo labore inbutos fideique liniamento correctos plurimos eorum ad fidem conuertit
 
Ubi cum quantisper moratus fuisset dimisit sagaces uiros qui coepti laboris in studio desudarent ipse ad Luxouium remeare studet
 
Cumque ergo iter carperet uenit ad quendam uirum nomine Gundoenum qui eo tempore ad uillam quam Mosam uocant ob amnem eo in loco fluentem morabatur
 
Is ergo cum uidisset Eusthasium uelut gratissimum munus ouans domo recepit
 
Ingressus ergo Eusthasius domum praemissa benedictione poscit ut liberos quos habeat repraesentet
 
Ille oboediens duos bonae indolis liberos praesentauit
Est inquit tibi adhuc proles Ille fatetur praeter unam filiam luminibus orbatam nomine Sadalbergam se amplius non habere
 
Ueniat inquit illa
 
Quam cum uidisset sciscitatus est utrum iuuenilis animus ad cultum diuini timoris adspiraret
 
Affatim ut tenera quiuerat aetas ait se paratam esse sacris praeconiis obtemperare
 
Dedit ille operam duos per dies ieiunio corpus confecit mentem fide armauit super oculos benedictionis oleum effudit meruit tandem per interuentum sancti uiri caecitas lumen habere
 
Redintegrauit ergo diuina pietas interuentu famuli sui luminis damna ut haec quae lumen reciperet post diuina munera uberius ad cultum timoris Dei adspiraret
 
Quae nuncusque superest et diuinis obsequiis dedita non solum suae utilitati sed et aliis prouidet oportuna
 
Cumque progressus inde coeptum iter perageret quendam fratrem Agilum nomine qui modo Resbacensis coenubii praesul existit uehemens febrium ignis correpsit
 
Quem Eusthasius adtigit interuentuque orationum sanauit ac pristinae statim sospitati reddidit
Deinde peruenit ad supradictum coenubium ibi tam plebem interius quam uicinos populos ad christianum uigorem excitare studet multosque eorum ad paenitentiae medicamenta pertraxit
 
Fuit eius studii ut multos sua facundia erudiret nam multi eorum postea ecclesiarum praesules extiterunt Chagnoaldus Lugduno Cloade Acharius Ueromandorum et Nouiomensis ac Tornacensis episcopus Ragnacharius Augustanae et Basiliae Audomarus Bononiae et Tharaonensis oppidi
 
 De aduersitate Agrestii et repulsione eius
 
Cumque iam haberetur ab omnibus gratus ut nullus se beatum Columbanum perdidisse gemeret qui eius doctrinis inbutus fuisset presertim cum cernerent in discipulum magistri instituta manare cumque ergo esset ab omnibus gratus et omnium Francorum procerum honore fulciretur et Chlotharii regis amore ac ueneratione clueret exarsit solito liuidus aduersus sanctorum famam chelidrus excitatque e sinibus matris nouum Cain qui fratrem zelo uelit extinguere uel etiam nouum proditorem qui magistri dicta scinderet et conlidendo solida ad fragiles turbarum aures fragilem mentem accommodaret
 
Excitat unum e subditis Agrestium nomine qui quondam Theuderici regis notarius fuerat et quadam cordis conpunctione tactus omnia quae possederat relinquens ad Luxouium ueniens se et sua omnia supradicto patri tradiderat
 
Qui ut cuncta replicem religionis speciem in monasterio gestans post comeatum postulat ut gentium esse praedicator permitteretur
 
Quem uir sanctus diu obiurgans increpat se non debere ad tale opus idoneum rudem adhuc in religione putare uel dignum omnibus ecclesiasticis faleramentis decoratum esse debere qui ad tale opus censeatur
 
Hieremias etenim Domini electione praemissus se dignum denegat dicens A a a domine Deus ecce ego puer sum nescio loqui Moyses electus a Domino se tardum linguae testatur
 
His dictis cum nihil proficeret quem tenere non ualet ire sinit
Qui cum ad Baioarios tendens uenisset ibi paululum moratus nullum fructum exercens uelut alta platanus garrula uentorum folia tremulas quatit ad auras fructuum copiam nescit
 
Dein ad Aquilegiam pertransit
 
Aquilegenses etenim disciscunt a communione sedis apostolicae  de qua Dominus in euangelio ad beatum apostolorum principem Petrum loquitur Tu es Petrus et super hanc petram aedificabo ecclesiam meam et porte inferi non praeualebunt aduersus eam  ob trium capitulorum dissensione ex quo discordiae in longum incrementa manarunt quod praesentis operis non est inserendum
 
Itaque ueniens Aquilegiam socius statim scismatis effectus Romanae sedis a communionem seiunctus ac diuisus est totius orbis communione quicumque Romanae sedis iungerentur damnans in solam Aquilegiam orthodoxam fidem retineri
 
Qua scisma inbutus epistolam uenenosam increpationibus plenam ad beatum Athalam per Aureum Adalwaldi regis Langobardorum notarium dirigit
 
Quam beatus Athala perlectam ridiculo habitam mihi tradidit seruandam quamque per multorum annorum spatio abditam habui et postea mea neglegentia perdidi
 
Nec alius utique quilibet eam sed ipse proprio stilo scripserat
 
Directam itaque ad beatum Athalam epistolam ipse ad Luxouium properat Eusthasium scismatis aculeis temptat si sanam mentem sua uesania corrumpere queat
 
Quo uenerandus uir conperto diu paternis effaminibus errantem monet
Sed postquam salutaribus monitis mentem peste corruptam et salubre antidoto curare nequisset a suo ac suorum collegio segregauit
 
Refutatus ergo ab Eusthasio se huc illucque dimergit ut nonnullos huius adsentationis fauctores facere queat
 
sed cum nihil eius inperitia facere quiuisset beati Columbani religio offendit aduersus regulam eius lanuino dente garriens ac uelut caenosa sues grunniens per quos potuit barriditatis suae similes murmur excitauit annuente sibi Abeleno Genuensis urbis episcopo qui consanguinitatis proximus erat
 
His itaque Abelenus uicinos colligatim episcopus sibi iungere in Agrestii auxilium omni studio nisus ita ut regem Chlotharium temptarent si eorum partis adsentator futurus esset
 
at ille sciens et cognitam experimento habens beati Columbani sanctitatem et discipulorum doctrinam aduersus sanctam doctrinam grunnientes suis studet redarguere responsis
 
Cumque nihil profecisset statuit ut sinodali examinatione probaretur non ambigens de beati Eusthasii auctoritate et doctrina quod omnes aduersantes sanctae regulae prudentia et faciditate administrante sibi Spiritu sancto superaret
 
Emanante ergo regali auctoritate multi Burgundiae episcopi in suburbano Matasconensis urbis conueniunt inter quos maximus resedebat Tretecus
 
quem maxime synodum fieri urguebat Warnacharius quia erat Eusthasii aduersarius
 
Sed praeualuit Eusthasii deprecatio ut qui auctor misere intentionis et adsentator fieri uellet correptus a Domino per eum omnium uires frangeret
Predicto ergo et statuto die quando aduersum Eusthasium altercatio oriretur ipse morte praeuentus interiit
 
Fractis ergo in eum Agrestianae partis uiribus turbantur sciscitantur omnes Agrestium quae aduersum regulam beati Columbani uel uenerabilem Eusthasium obiceret
 
At ille trementibus labiis et nihil auctoritatis ac elucubrati eloqui habens ait superflua quaedam et canonicae institutionis aliena eorum studiis teneri
 
Cumque illi urguerent tandem criminis causam depromit se suae regulae habere cocleam quam lamberent crebro crucis signo signari et ingressum cuiuslibet domus intra coenubium tam introiens quam egrediens benedictionem postulare
 
Cumque illi nihil dignum synodalibus dissertionibus obici cernerent Alia inquiunt si habeat quae opponat
 
At ille prorumpit se scire Columbanum a ceterorum mores disciscere et ipsa missarum sollemnia multiplicatione orationum uel collectarum celebrare et multa alia superflua quae cum auctori acsi heresea tradita execrari debere
 
Audito Eusthasius hereseo nomine se uel suos cum magistro uocatos ait Uos o decus sacerdotii probare debetis qui in ecclesiis ueritatis ac iustitiae seminarium distribuant et qui ueritati ac uere religione aliena tradant
 
Quicquid enim a norma ueri tramitis dissentit extra ecclesiae corpus haberi debet
 
Uestrum est discernere obiecta an sint ab scripturarum seriae aliena
At illi aiunt Tuo ore nosse uolumus quid dignum ex hoc in responsis reddas
 
Ille Nequaquam inquit reor contrarium esse religioni si coclea qua christianus lambit uel quodcumque uas aut poculum crucis signo muniri cum per aduentum signi dominici pellatur pestis aduersantis inimici
 
Introeunte uero monacho cellulam uel exeunte benedictionem Domini armari ratum duco iuxta psalmistae uocem Dominus custodit te ab omni malo custodiat animam tuam Dominus
 
Dominus custodiat introitum tuum et exitum tuum ex hoc nunc et usque in saeculum
 
Licet hoc ad unumquemque christianum refertur ut gratia baptismi per fidem in ecclesia introeunte seruetur et usque ad finem perseuerantiae uigore firmetur tamen cotidianum motum siue in ingressu uel egressu seu progressu unumquemque nostrum signo crucis armari uel benedictione sodalium roborari fas duco
 
Multiplicationem uero orationum in sacris officiis credo omnibus proficere ecclesiis
 
Cum enim plus Dominus queritur plus inuenitur et cum uberius oratione pulsatur ad misericordiam petentium citius excitatur nihil enim aliud plus desudare debemus quam orationi incumbere
 
Sic enim a Domino sub apostolorum numero hortamur Uigilate et orate ne intretis in temptationem
 
Sic enim nos et apostolus sine intermissione orare rogat sic omnis scripturarum sacrarum ordo iubet clamare qui enim clamare neglegit neglectus et abscisus a Christi membris abicitur
Nihil enim tam utile tamque salutare quam creatorem multiplicatione precum et adsiduitate orationum pulsare
 
His et horum similibus responsis confusus Agrestius addit garrulitatis noxam calumniatur capitis comam aliter tondi alium caracterem exprimi et ab omnium mores disciscere
 
 De ultione sociorum et interitum eius et obitu Eusthasii
 
Conperendinanti migrologa et fribola garrulanti Eusthasius sagax ut erat uirtute patientiae et scientiae comptus respondit Horum inquit praesentia sacerdotum te ego eius discipulus et successor cuius tu disciplinam et instituta damnas ad diuinum iudicium cum eo intra praesentis anni circulum causaturum inuito ut iusti iudicis examine sentias cuius famulum tuis detractionibus maculare procuras
 
His dictis metus quosdam qui Agrestiane partis fauctores erant perculit hortanturque omnes ut pacis nexu corda iungerent et iste praesumptae temeritatis audaciam tolleret et ille paterno affectu labentem piis correptionibus foueret
 
Ad quod Eusthasius Uestris libens satisfacerem precibus si misera mens duritiam uecordiae molliret et correctis cauterio morbis uel antidoto uisceribus desectis redux ad salutifera remeare nitatur
 
Cogentibus ergo cunctis Agrestius simulatam pacem postulat quod postea actis depromsit
 
Eusthasius mitis animi et uirtutum mens conscia fauet suasu poscentum pacem tribuit osculum porrigit
 
Attamen Agrestius manifestam uesaniam uerecundiae metu pepulit non tamen omnibus a malis abscessit
Coepit deinde monasteria Agrestius temptare et sub speciae discipuli pretium proditionis taxare ad quendam uirum uenerabilem Romaricum ueniens qui primis nobilitatibus fuerat apud Theudebertum habitus postque per beati Columbae exemplum ac Eusthasii praedicatione monitus ad Luxouium ueniens monarchiae institutis se subdidit
 
Quo diu sub regulari tenore uitam agente postea Eusthasio annuente puellarum monasterium in propria instruit in quo et regulam beati Columbani custodiendam indidit
 
Cumque iam multa religione polleret ad eum Agrestius pergit seseque subditum atque oboedientem simulat simulque Amatum quem ibi Eusthasius ob inbuendam regulam praefecerat mollibus suggillationibus temptat
 
Nam eo in tempore ob quibusdam neglectis tam Amatus quam Romaricus ab Eusthasio obiurgati fuerant
 
Lesos ergo ut sensit ut facilius exasperatas mentes suis adsertionibus iungeret stimulauitque paulatim uenenata uerba sanas mentes recipere et in contemptu regulae beati Columbani propriam uesaniam propagare
 
Pro dolor exitiabili suasu ac loetifera inbuitione monita sana insaniens maculauit
 
Qui abiectis institutis pristinis rudibus conati sunt instruere plebem doctrinis et eductum iuxta Iob anguem manu obstetricante diuina rursum zelo inuidiae reducere non metuunt
 
Deinde ad Burgundofaram iter dirigit ut eam suis stimulationibus si ualuisset macularet
 
Quem Christi uirgo non femineo more sed uirili confundit responsione Num tu confutator ueritatis et nouorum introductor argumentorum ad hoc huc accessisti ut ueneno tuo dulcia mella perfunderes et uitalia alimenta loetali amaritudine commutares
Eos tu detrahis quorum ego uirtutes expers agnoui quorum doctrinam salubrem recepi ex quorum eruditione multos caelestia regna penetrasse conperi
 
Meminisse te uelim Esaiae dictum Uae qui dicit malum bonum et bonum malum accelera et prorsus ab hac uesania festinum recedere
 
Confutato ergo his Christi famulae responsis rursum ad Romaricum uel Amatum repetat ut coeptam deceptionis rugam contrahat
 
Nec defuit diu ultio diuina
 
Cum ad hoc iam omnes adspirarent ut contemptui pristinorum documentorum adsentatores forent primum lupi rabiae morbo detenti duos ex his qui fautores erant huius adsertionis per intempestam noctem intra septam inrumpentes morsibus laniarunt atque cum rabie peste derelictos miserabiliter morti tradiderunt
 
Alium Plaureium nomine qui ad hanc discordiae fomitem uehementer adspirabat daemonum rabies preuasit atque ignobiliter morti tradidit nam propria manu ipse se laqueo suspendit
 
Sed cum haec ultio nequaquam fuit correctio delinquentium protinus maior secuta est
 
Nam subito fulgur e caelo elapsus tanto fragore percutit locum ecclesiam peruagatur subuertit tegumenta plebem urit exanimat scilicet ut praesens correptio quae simplicitate nimia praeueniente calliditate iam permixta ignauae persuasioni adsensum praebuerant monstraret futuram debere fugere iram
 
Mortueque ad praesens usque ad uiginti deinde metu perculsas paulatim mors rapit ut ex ea ultione ut aiunt amplius quam quinquaginta morirentur nempe auctore criminis ad paenitentiam reseruato si cognoscat et redeat procul dubio sanitatem recipiat
Nullum etenim Dominus perire desiderat sed semper quamuis grauibus delictis obrutum per paenitentiae fomenta redire expectat
 
Cumque sibi sepius paenitentiae locum datum non cognouisset ut Eusthasii sententia ad iudicium inuocantis praeualeret ante triginta dierum circulo quam uertentis anni meta compleretur a seruo suo quem ipse redemerat secure percussus interiit
 
Occasio criminis dicebatur uxoris permixtio quod quamuis multi dixerint et uera adserere uelint nostrum tamen firmare non est
 
Cuncta enim iuxta Salomonem adducet Deus in iudicio pro omni erratu siue bonum siue malum et apostolus Uniuscuiusque opus qualis sit ignis probabit
 
A nobis tamen dicendum est Iusta eum hic sententia diuini iudicii ferire non distulit ut et adsentatoribus suis fugere a lacerationibus famulorum Dei monstraret et ille contumaciae commissa per meritam ultionem lueret
 
Amatus uero ac Romaricus uenerabilis Eusthasii conibentiam postulantes recipiunt atque desidia submota fruuntur
 
Abelenus uero uel ceteri Galliarum episcopi post ad roboranda Columbani instituta adspirant
 
Quam multi iam in amore Columbani et eius regula monasteria construunt plebes adunant greges Christi congregant
 
Inter quos inluster tunc uir Elegius qui modo Uermandensis ecclesiae pontifex praeest  de quo quia superest non meo iudicio fulciendus est ne adolationis noxa reprehendar  iuxta Lemouicensem urbem monasterium nobile Sollemniacum nomine construxit super fluuium Uincennam distantem a supradicta urbe milibus quattuor et alia multa hisdem locis coenubia sed et in Parisius puellarum monasterium quem de regio munere susceperat aedificat in quo Christi uirginem Auream praefecit
In Betoricensem uero urbem puellarum monasterium ex beati Columbani regulam Berthoara nobilis genere et religione femina construxit
 
In suburbano idemque Betoricensis urbis uir uenerabilis Theudulfus cognomento Babelenus monasteria ex regula Columbani religione omni pollenti construxit primum in insula super fluuium Milmandram ubi religiosorum uirorum adunauit cateruam alium Gaudiacum nomine haud procul fluuiolo Albeta tertium Christi uirginum loco nuncupante Carantomo super fluuium iam dictum Milmandram
 
Itemque alium Christi uirginum iuxta Niuernensem oppidum sub eadem regula construxit
 
Beatus ergo Eusthasius has post uictorias corrigere delinquentes studet ac suae pacis qui remanserant adunare decreuit
 
Deinde monachorum sub eius oboedientia in sepefacto coenubio contio maxima creuerat ut iam multa per uicina loca coenubia construerentur quae eius successor Waldebertus firmauit atque aedificauit
 
Iamque beatum de hac uita exitum praestolans omnem intentionem ad contemplanda misticorum praeconiorum documenta omni intentione desudat solique Deo mente intenta preces fundens dirigit
 
Cumque iam per multorum circulis annorum in hoc opere intentio uacaret euenit tempus uocationis daturque sententia iusti iudicis ut quod minus annorum circuli diuersis afflictionibus peracti purgauerant paucorum corporis infirmitas dierum sanaret
 
Interrogatusque inter poene incendia per uisionem nocturnam si quadraginta dierum spatio leuiore poena curari uelit an triginta feruentiore incendio purgatus uitam beatam functus caelos penetraret respondit ille melius esse quamuis duris in breui subiacere flagellis quam lenioribus longius consumi poenis
 
Expleuit ergo prouisam atque electam corporis poenam tricesimo die omnibus ualedicit tristemque remanentibus promissum depromit suum exitum eadem esse die denuntiat uiaticoque sumpto animam caelo reddidit solum desiderium superis et paternum regimen uiuentibus religionisque exemplum dimisit
Ipse cum uictoriae partae ope aetherea penetrauit regna duce Christo cui est uirtus et honor per omnia saecula saeculorum Amen
 
 De coenubio Euoriacas et de Sisetrudis obitu et cantus angelicos
 
Meminisse lectorem uelim me superius fuisse pollicitum de coenubio supra memoratae Burgundofarae quem Euoriacas uocant quemque ex regula beati Columbani omni intentione et deuotione construxerat quanta et qualia inibi rerum sator ob famularum suarum hortamina dignatus est demonstrare miracula
 
Cum iam duce Christo multarum puellarum secum adunatam sub regulari reteneret disciplina cohortem quodam in tempore una ex subiectis nomine Sisetrudis celleraria monasterii exitum uitae per reuelatione agnouit quadragintaque dierum spatio interiecto quo iter pararet ammonita mores corrigeret uitam emendaret et se ut in omnibus paratam habeat imperatur
 
Transierant triginta et septem dies in omni religione peracti ieiunio et oratione cum fluenta lacrimarum uigiliarumque labore corpus adtriuerat ut facilius uenturi itineris uiam aperiret
 
Uenerunt ergo duo iuuenes candidis circumamicti stolis animam a corpore segregantes uacuum ferentes per aerem ac multis discussionibus inquisitam ad caelos deportant permixtamque angelicis choris et candidatorum omnium insertam multitudini cohortantur laetos capere de saeculo triumphos
 
Cumque iam ouans uberi exultatione inter aeterna gaudia haberetur secura et uirginum choris inserta excellenti gloria tripudians gauderet et ante tribunal clementis iudicis adstaret iubetur denuo reduci in corpore et tertia die denuo redire
 
Ad corpus rursum reuehunt imperantes ut se uberius paratam post triduum habeat ut quadraginta dierum curriculus impleatur
 
Reuersa itaque in corpore matrem uocat omnemque famularum Dei cateruam precatur ut suis orationibus ei solamen ferant tres adhuc dies sibi uitae metam concessam fuisse testatur
Adueniente igitur die tertia matrem adesse postulat suumque exitum ut omnes expectent precatur
 
Obstantibus itaque omnibus uitae exitum et corporis sospitatem pollicentibus nec in propatulo habere dictum testantibus illa conspicit duos iuuenes superius uisos ad se uenire et si iam abire uelit sciscitare
 
At illa ouans Uadam inquid hinc domini mi uadam nec amplius in hac uita erumnis plena detinear sed fuluae lucis rursus de qua redii reddar
 
Sciscitante ergo matre Burgundofara quibus talia depromeret dicta Non inquid cernis uiros stola indutos astare qui me nudiustertius ad caelos uexerant et nunc paratus esse me eo itinere reducere
 
Miranti matre et omnibus circumadstantibus ultimum uale dicens praesentis uitae priuata est
 
Intendentibus ergo in eius exitum omnibus choros angelicos omnes audiunt concinere et dulcia modolamina aera deferri metusque simul ac gaudia omnes perculere egresseque foris cellulam qua exubiae tenebantur quantum auris ualuit humana pertingere uoces semper angelicas audierunt canentes
 
Hanc primam huius coenubii exhortationem Dominus famulabus suis uoluit demonstrare ut ceterae quae superstites essent omni intentione ad cultum religionis aspirarent
 
 De conuersatione Gibitrudis et uitae exitu
 
Aliaque rursus post haec oritur exhortatio
Quaedam etenim uirgo Gibitrudis nomine genere et religione nobilis ad supradictum coenubium conuersa a saeculo petiit quam uelut munus gratum ouans monasterii mater Burgundofara recepit erat enim ei consanguinitate proxima
 
Quae tanti ardoris igne efferbuerat ut in omnibus sancti Spiritus gratia in ea uideretur flagrare
 
Nam cum adhuc paterna detineretur domo et Spiritu sancto monente se cultui religionis dicare uellet postulat patri matrique ut sibi oratorium quo suo conditori exhiberet famulatum construerent
 
Sed cum aegre parentes ferrent  erant enim ambo ex genere Francorum nobiles  nec prorsus eo itinere quae ad regna perducit caelorum nitebantur ingredi sed fulciri magis saecularibus desiderabant faleramentis et ob hoc sobolem magis desiderabant e filia quam sua caelo tradere pignora
 
Sed cum nullatenus puellae animum ab hac intentione immutare ualerent obtemperantes eius uotis paruum admodum oraculum construunt
 
Quo cum die noctuque puella frequentaret coepit contra eam callidi hostis uersutia tela iacere adgressusque per baiolam inpedimenta parare ac ne ut oratorium frequentaret prohibere
 
Sed cum se angi puella cerneret coepit conditoris clementiam quaerere et quae sibi frequentiam orandi prohiberet atque lumen animae uelit extinguere ipsa ab externo priuaretur
 
Nec morata diuina pietas Mox dolore oculorum perculsa necessarium caruit lumen geminauitque parentum metum arbiter clemens patremque eius febribus corripuit
Qui quamuis nobilitate tumens tamen ex filiae exemplo iam ad timorem diuini cultus aspirabat postulatque filiam ut pro genitore Dominum oret et si sospitate per eius intercessione reddatur in omnibus se post eius uoluntati pariturum
 
Nec defuit fideliter poscenti salus diu dilata amotaque igne febris pristinae est mox genitor redditus sanitati ac deinceps puella postulat ut ad supradictum coenubium uenire queat
 
Quo cum uitam religiosam per multa annorum spatia peregisset euenit ut quodam in tempore praefata Burgundofara febribus corriperetur ac praesentis uitae nexibus crederetur dissolui
 
Quod Gibitrudis cernens matrem monasterii in extremo positam esse anxia basilicam ingressa Dominum flebilibus postulat uocibus ut antiquam reminiscens misericordiam matrem mori ne sinat sed prius se recipiat ac sodales suos caelo recondat sicque demum matrem subsequi iubeat auditque uocem post lacrimas desuper dicentem Uade famula Christi ut enim petisti obtinuisti
 
Illa etenim sospes superis adhuc iungitur tu uero prius e carnis uinculis dissolueris
 
Nec morata diu febre corripitur ac supremis functa horis animam reddidit
 
Cumque iam suscepta ab angelis supra aethera ueheretur et ante tribunal aeterni iudicis posita candidatorum  ut ipsa post referebat  cateruas conspiceret omnemque militiam caeli ante gloriam aeterni iudicis astare conspiceret audit a throno uocem dicentem Reuertere quia adplene saeculum non reliquisti
 
Scriptum est enim Date et dabitur uobis et alibi in oratione Dimitte nobis debita nostra sicut et nos dimittimus debitoribus nostris
 
Non enim dimisisti sodalibus totum quia tibi inlatas molestias retinuisti
Meminiscere te aduersum tres conpares laesos portasse animos nec omnino indulgentiae medicamine uulnus ex totum inlatum sanasse
 
Corrige ergo mores compone animos quos tepore uel neglegentia maculasti
 
Mirum dictu Rediens ac uitae pristinae reddita tristibus lamentis inlatam depromsit sententiam reatumque suum confitetur sodalesque uocat aduersum quas motus animos deportarat ueniamque deposcit ne de tacita dolositate damna incurrat uitae aeternae
 
Sexque mensibus sanitati reddita post praesenti uixit in aeuo correptaque post febre diem exitus sui praedicit horamque abeundi de mundo praenuntiat
 
Quae ita felicem exitum peregit ut intra cellulam qua corpus iacebat exanime balsama crederes desudare quod omnium qui eo tunc ibi fuimus in tempore magnum parauit miraculum
 
Sed et tricesimo die cum eius commemorationem ex more ecclesiastico facere conaremus et missarum sollemnia celebraremus tanta flagrantia ecclesiam repleuit ut omnium unguentorum ac pigmentorum odores crederes adesse
 
Merito etenim rerum sator hic sibi dicatas animas suis muneribus facit effulgere qui ob suum amorem nullatenus uoluerunt saeculum diligere uel amare
 
 De Ercantrudis uita et obitu
 
Quaedam etenim puella intra infantiae annis detenta Erchantrudis nomine parentibus nobilibus in supradictum monasterium conuersa introiit
Quo cum per multos annos uitam religiosam ageret euenit ut eam iustus arbiter per praesentis corporis poenas probare uellet tantaque tenera aetas flagella sustinuit ut exemplum in eam Iob ex poenarum immanium multitudine crederes redundare
 
Sed mira in iuuenili aetate patientia repperiebatur mira uirtus humilitatis mira mansuetudo mira pietas mira lenitas mira caritas
 
Pollebat inter poene incendia uirtus animae manebat inconcussa fides immobilis bonitas inconparabilis lacrimarum ubertas
 
in quantum corpus angebant poene illate tantum animam laetificabat spes gaudiorum et exultatio uitae aeternae
 
Tanta custodia matris enutrita intra coenubii fuit septa ut nullatenus inter sexuum nouerit diiudicare naturam aequae enim marem ut feminam putabat aequae feminam ut marem
 
Exemplum etenim erat omnibus uberis conuersatio patientiae uirtus pietatis cultus lenitatis affectus
 
Cumque omnibus grata esset euenit ut contra tenorem regulae aliquid ageret
 
Cumque obiurgata a praefata matre fuisset ut admissae noxae culpam lueret et quoadusque paenitentiae interdictae normam implesset se a corpore Domini priuaret cumque illa sacri corporis priuatione interdictu audisset grauibus ictuata uulneribus flere coepit
 
Erat enim in crastinum sacrata sollemnitas beati antestitis Martini transitus
Peruigilans ergo ea nocte et ablutionem culpae exorans ne tanti damni incurreret causam ut a corpore Christi sua culpa segregaretur meruit tandem post lacrimas et uberes rugitus ac crebra suspiria ueniabilem consolationem a Domino habere Uade inquit et in hac die reconciliare corpore Christi quia delictum pro quo postulasti dimissum est tibi matrique indicans patefacito quod dixi
 
Quod mane per confessionem humilem matri patefecit sacroque corpore reconciliata religiosam postmodum uitam peregit
 
Ac post multorum circulo temporum cum iam eam creator omnium caelo condere uoluit igne febris corripuit
 
cumque iam in extremis esset ait Cito currentes unam e uobis mortuam segregate atque a ceterarum consortio deicite non enim dignum est ut quae crucifixae mundo Christo non sibi uiuunt mortuam et a uita segregatam se inter retineant
 
Cumque omnes inter se conquirerent et quidnam dicere uelit sciscitarent una eorum confusa ac terrore perculsa solo prosternitur suamque noxam confitetur ac in omnibus emendaturam pollicetur
 
Erat enim saeculo uacans et foris saecularem uitam desiderans nec mortificationi omnino praebebat studium sed tota uiuebat saeculo
 
Post haec Erchantrudis cum iam nox atra inruisset et pulsa luce orbem teneret in cellula qua iacebat lumen ignis rogat extinguere
 
Cumque ceterae sciscitarent quid dicere uellet Non uidetis inquit quantus splendor adueniat et choros canentium non auditis
Quaerentes ille quae concinere audiret illa ait Confitemini Domino quoniam bonus quoniam in aeternum misericordia eius
 
Confitemini Deo deorum quoniam in aeternum misericordia eius uel cetera quae subsecuntur haec omnium ora concinunt
 
Admirantibus ergo omnibus tam matre quam sodalibus ultimo uale dicens emisit spiritum ac post felicem exitum caelo reddita aeterna promeruit gaudia possidere et ex praesentibus poenis lucra capere uitae aeternae
 
 De obitu Augnofledis et cantus angelicos
 
Aliaque eo in tempore Christi uirgo nomine Augnofledis cum extremos alitus dimitteret et pro damno praesentis uitae lucra caperet uitae aeternae laetaque a carnis nexibus separaret similes meruit exiens de aeuo habere cantus sui exitus
 
Nam aperte auribus quae procul ab eius exubiis aberant audierunt canere cantus et in has uoces prorumpere Asperges me ysopo et mundabor lauabis me et super niuem dealbabor
 
Auditui meo dabis gaudium et laetitiam et exultabunt ossa humiliata
 
 De Deurechildae obitu et caeli apertione
 
Cumque rerum reppertor maiestatis suae ornamentum iustas per animas ac innocentiae munere plenas per saeculorum uices accumulare non desinit uidelicet ut renouandis hortaminis religionis accrescat supplementum euenit ut supradicto in coenubio quaedam adulescentula nomine Deurechildis cum genetrice conuerteretur
Multisque diebus supradicto in coenubio peractis genetricem temptator adgressus ut coeptum carpendi iter ad caelestia regna praepediret sed quod genetrix inbecillitate abacta fragilitati obtemperabat uice uersa malorum coaceruationem adulescentis filiae correptio dissipabat
 
Cumque iam per multa temporum curricula mens adulescentiae annis dedita uberes fructus redderet conditori quadam die uidit caelos apertos et aeternum rerum satorem aspectibus contemplata aequae caelestis claritatis lumine intenta audire meruit Ueni ad nos et corporis nexibus absoluta aeternam suscipe claritatem
 
Quod cum hae qui aderant mirarentur quid rei gestae ueritas haberet uel quae intendentis ad caelum oculi aspicerent nec omnino palpebris mouentibus quid oculi contemplarentur cognoscerent ait se sursum uocari et ab presentis uitae nexibus absolui erat enim dies sabbati
 
Inlucescente ergo in crastinum die dominico febre correpta adulescentula suppremum expectabat exitum
 
Uidens anxia genetrix incumbentem unicae prolis exitum inter singultus ac gemitus filiae poscit ut si ualeat impetrare superis reddatur aut si suae uitae metam suppleat se cito de hac uita post se ducturam nec posse se post eius uiuere exitum
 
Ad haec illa Carnalibus inquit haec crebro deposcens desideriis stimularis ego tamen si ualuero tuis obsecrationibus fauens post digna paenitentiae medicamenta post me te Christo fauente adtraham
 
Nec mora in extremis horis posita monasterii matrem postulat
 
Cumque festina mater ad egressuram de mundo animam extremos honores dependere aduenisset conspicatam eam puella ouans gratulatur ac ei omnibusque ualedicens genetricem commendat inter quae postulat ut silentium habeant
 
Cumque omnes facto silentio expectarent animae egressum illa ait Date locum creator meus ad me uenit saluator meus ad me properat imperatque matri dominicam orationem simbolumque dicere iuuaret quia ipsa trementibus labiis immobili effamine exprimere uerba nequiret
Quibus peractis nimia amoenitate ac inlustratione cellula renitente animam ouans reddidit creatori
 
Nec mora genetrix corripitur quadragintaque dierum corporis spatio flagellatur ac impleto quadraginta dierum circulo primum terribilibus daemonum aspectibus territa est deinde largitoris ope consolata ueniam se intercessu filiae meruisse fatetur animamque deinceps carnis nexibus solutam caelo reddidit
 
Quippe datur intellegi ut qui suis meritis non ualuit saeculi euadere ruinas interuentu filiae meruit paenitendo in paruo spatio per poenas inlatas saluari
 
 De Domma et duabus adulescentulabus et radio micante in ore uiso
 
Si ea quae ad profectum uel augmentum perfectorum uel etiam ad emendationem delinquentium inserimus nequaquam nos non necessarias res quispiam iudicet conpilare nulli quippe dubium est quod aliorum damna plerosque mouendo ad capienda lucra uigilantiores reddant
 
Quadam etenim die dominico cum missarum sollemnia saepefacta Burgundofara cum famularum Dei collegio expectaret et iam sacri corporis communione participarentur quaedam ex his nomine Domma cum iam corpus Domini accepisset ac sanguinem libasset et sacro choro inserta cum comparibus caneret Hoc sacrum corpus Domini et saluatoris sanguinem sumite uobis in uitam perennem in ore eius globus igneus candido fulgore rutilans micabat
 
Sed cum a nulla adstante ignis inlustratio perspiceretur duae infantulae comminus adstantes quas innocentia immaculatas reddebat conspicantur radios ab ore supradictae inter cantus modulamina eximio fulgore micare nec prorsus silere scientes dicere mirantes coeperunt Aspicite aspicite rutilantem globum ab ore Dommane micare
 
Quod cum mater audiret increpando imperat silere ne uanitatis noxa  sicut actum est  eius corda fuscaret per cuius os affluens gratia lumen reddebat amoenum
 
Sed mens fragilitate corrupta coepit post Spiritus sancti lucra elationis uel superbiae stimulos amare contumaciae crimen incurrere arrogantiae supercilium praeferre ita ut matrem contemneret sodales dispiceret et omnium monita sperneret
Nec mora febre correpta hac in extremum deducta nec sic studuit emendare
 
Hae uero qui uiderant una eorum nomine Ansitrudis dolore capitis alia febrae correpta atque ad extremum deductae suppremum expectabant exitum
 
Cumque iam adessent sodalium cohortes et ad psallendi officium in eorum exitu se praepararent coepit una earum inaudita auribus humanis carmina ac dulcia modulamina pio ore canere orare conditorem miris sermonibus inauditis precibus ineffabilibus sacramentis odorque simul cellulam replens mirae suauitatis
 
Eratque hora diei nona qua odor suauissimus cellam repleuerat
 
Balsami odor flagrabat e pectore sicque per totam superuenientem noctem sic per subsequentem diem usque ad aliam horam nonam et odoris suauitas et cantus modolamina perseuerarunt
 
Deinde matrem canere poscunt seque abituras praedicunt amissoque deinde spiritu cum eorum amissione recessit et odor flagrantiae
 
Hoc nempe indubitanter credendum quod gloriam hanc boni exitus quem istae habere meruerunt supradicta Domma habuisset si per elationis ac arrogantiae uitium ferendo non perdidisset
 
 De Wilsindane et prophetia eius et cantus angelicos
 
Aliaque deinceps hortamina his gloriae supradicto coenubio adorta sunt ut per apparitionem pietatis diuinae uberius amarentur lucra uitae aeternae
Quaedam etenim ex genere Saxonorum Willesuinda nomine in eorum monasterio est conuersa
 
Quo cum per multos annos uitam religiosam egisset quadam die cum in horto intra monasterii septa laboraret cum sodalibus locuta est Cito a nobis qui in hac area holus excolimus una itura est et ideo paratas esse debere ne neglegentia tepiditatis pariat damna uitae aeternae
 
Cumque ille quererent quae esset nequaquam promere uoluit nec morata diu corporis infirmitate correpta est
 
Quae cum diuersis anxietatibus angeretur coepit laetos ad caelum uultus referre et ignotas sibi dudum scripturarum paginas enarrare exorsaque a principio libros Moysi per ordinem recitare omnesque deinceps scripturas ex ordine memorare euangeliique uitalia sacramenta ac apostolica post ueterum documenta narrare simulque dicere ne se quae superstites remaneant tristitiae subdant cito ex eorum aduersariis dominum ultionem daturum sibique promissam esse hanc consolationem daturum
 
Erat enim aduersarius monasterii Ega nomine uir in saeculo sublimis cui Dagobertus moriens filium Chlodoueum cum regno commendauerat
 
His ergo aduersabatur supradicto coenubio terminosque uiolabat omnemque familiam eius circummanentem quacumque potuerat occasione persequebatur
 
Sed non diu coeptae pertinaciae potitus est uota nam mox post promissa ultione percussus interiit
 
Coepit deinde orationes ac deprecationes quaeque sacerdotum officia depromunt dulcia modulamina canere
 
Quae cum uehementer mirarentur quae adstabant unam ex adstantibus allocuta est Eice inquit foras eice iacta quisquilias
 
Cumque aliae conquirerent quid dicere uellet ait Non aspicitis quantis sordibus mentem habeat occupatam et caenosam nec omnino per confessionem pectoris sui aream purgare studuit quam in saeculo adhuc posita priusquam huc clauderetur omni spurcitia maculauit
 
Perculsa metu uerecundia correpta et a lumine Spiritus sancti deprehensa cui talia dicebantur solo prosternitur celataque uitia matri per confessionem prodit
 
Coepit post haec quae uitae exitum expectabat rogare ut spatio facto locum uenientibus darent
 
Quod cum obtemperarentur hilari uultu capiteque inclinato dicit Benedicite dominae meae benedicite dominae meae
 
Inquirentes qui astabant quibus salutem praemitteret respondit Non cernitis sorores uestras quae de uestro collegio ad caelos migrauerunt
 
Quaerentesque illae si agnosceret increpantes uoce ad unam earum Ansetrudem nomine loquitur Uel tu inquid non agnoscis sororem tuam Ansildem quae dudum ad caelos migrauit candidatorum choris insertam
 
Haec ergo dicens anima e carne elapsa est qua egressa cantus angelicus mox est in aere auditus
 
Nam quaedam earum longius e cellula qua corpus iacebat exanime fuerant progressae audito angelorum coetus per aera resultantes atque canentes ex quo cantu conpererunt Willesuindam carnis nexibus solutam
 
Currentesque reppererunt membra functa atque sororum coetum exequiarum officia implentem agnoscuntque psallentium quem per auras audierant concrepare eius supplimentum fuisse exequiarum
 De Leudebertane et uisione beati Petri principis apostolorum
 
Post has rursum uberis bonitas munerum suorum congerit supplimenta aliamque uirginem Leudebertam nomine monitis salubribus ac caelestis prosapie documentis munire non distulit
 
Nam cum sanctam in eodem coenubio per aliqua temporum spatia uitam ageret per soporem ammonere non distulit ut ad uitae exitum paratiorem efficeret aiebatque ei uox cum sopore membra laxasset ut se a supradictae matris monita nullatenus deuiaret quia cito a superis segregatura esset
 
Nec distulit diu promissi muneris largitor benignus donum accumulare corripuitque aegritudine ac in propatulo suppremum exitum perduxit
 
Quo cum iam ad extremos tam mater quam sodales rependere adstarent honores subito post longum silentium uocem promit ac dicit Qua hora gloriose apostolorum princeps Petre uis ut eamus
 
Quod cum aliae quid ageret nosse uellent illa inquit Non uidetis patronum uestrum apostolorum principem inter uos adstare et me de hac uita ducere uelle
 
Uix haec dicere licuit laetus omnes circumexpectat uultus extremosque dimisit alitus superasque linquens auras ad aeterna gaudia est prouecta
 
Nam ideo rerum sator post longa silentia in hanc uocem flebilem promouere linguam permisit ut alias ad eius uitae exempla prouocaret et tantis munerum copiis superis demonstraret quarum ab hac luce in suo timore uel amore migrantes ditare non desinit
 
 De delinquentium correptione et damnatione fugitiuarum
Efferbuerat etenim contra hanc plebem Christi nequitia diabolicae fraudis et dum pollere uirtutibus cerneret adgressus est temptationibus maculare quasdam ex his quas noua conuersatio rudes reddebat a ceterarum conibentia nisus euellere ac septa monasterii uiolare temptare
 
praecipitauitque et exitiabilem uitam saeculi desiderare ac canino more reiecta uiscerum putrimenta denuo sumere uelle
 
Cumque iam per opacas umbras silentiaque fuscae noctis ad inanemque perficiendo consilium aspirarent et septa monasterii per repagula scalae transilire conarentur subito e medio dormitorii massa ignis in modum modii egressa totam domum perlustrauit atque inluminauit ac post in tres diuisa globos per ostiarum meatus cum magno tonitrui fragore progressa est
 
Totidem etenim ostia domus habebat per quas suos ignis globos proferret
 
Quae tonitrui fragor et dormientes excitauit et egredientes monasterii septa correxit et cum iam uallo pedes aliquae eorum traiecissent et tanto fragore perterritae intra septa uelint referre uelut plumbum adgrauatos nequaquam ualebant reducere quia diabolus qua ualebat arte studebat adgrauare quas diuina correptio nequaquam sinebat perire
 
Confusae ergo culpas agnoscunt matrique reuerse per confessionem produnt
 
Adgressus deinceps alias duas antiquus anguis quas nouiores et multo inbecilliores conuersatio reddebat temptare compulit primum ne confessionem ueram nequaquam ab ore promerent
 
Erat enim consuetudinis monasterii et regulae ut ter in die per confessionem unaquaeque earum mentem purgaret et qualemcumque rugam mens fragilitate adtraxisset pia proditio ablueret
 
In hanc ergo labem mentes supradictarum puellarum diaboli iacula dimerserant ut nulla confessio uera ab ore prodiret seu quae in saeculo commiserant seu quae cotidiana fragilitas adtrahebat uel in cogitatione uel in sermone uel in opere ne uera confessio per paenitentiae medicamenta rursus redderet sospitati
Cumque loetifer anguis paulatim corda obdurando uirus infudisset et sibi decoeptas sua nequitia mentes parere comperisset aggressus est ut quadam nocte extra septa monasterii progressae fugam arriperent hac ad propria remeare uellent
 
Cumque per densam noctem abirent nec prorsus pro densitate caliginis uiam tenere nequiuissent astitit ad leuam diabolus ac lumen in modum lucernae arte qua ualuit assimulauit monstrauitque uiam ad saeculum reducem ac tergiuersatione uires auxit
 
Cumque ad locum peruenissent destinatum subsequentibus inquisitoribus nullis obstantibus ad praefatum coenubium rugato fronte redeunt
 
Quo cum redissent actoque scrutamine quae causa discedendi coegisset respondent se telis fore stimulatas diaboli et mentes nequaquam habere posse directas
 
Quae diu cum ab omni congregatione obiurgarentur et nequaquam cunctarum proficeret correptio diuina ultione ambae percussae meritas luere didicere poenas
 
Cumque anxia mater monasterii saepefacta quaereret quae poene occasio foret ac nullatenus ueritatem exprimere ualeret hortatur iterato ut inter suppremas horas per confessione facinus pandant
 
Cumque obdurata corda nihil remedii capere uellent inter flagella clamare coeperunt Sustinete paululum sustinete nec prorsus expectantes urguete
 
Cumque aliae inquirerent a quibus sustinere rogarent aiunt Non aspicitis turba Aethiopum aduentantium quae nos rapere et abducere uolunt
 
Cumque hae quae aderant terribilem dictum mirarent audiunt fragorem supra cellulae tegumenta personantem ostiumque cellulae ui patefactum ita ut nigrescentes umbras astantes cernerent et uoces crebro eas clamantes per nomina audirent ita ut uix quae aderant signo crucis armatae et psallendi officium detentae ualerent adstare
Tantae doloris atque meroris euentu mater urguet ut per confessione pandantur uitia et sacri corporis communione roborentur
 
At illae audito sacri corporis mentione garrire dentibus ac frendere coeperunt et stridentes dicere Cras cras et interim supradictam uocem repetere Expectate expectate sustinete paululum sustinete
 
Inter quas uoces extremum alitum dimiserunt
 
Quas cum in collegio ceterarum nequaquam sepelire mater monasterii ratum duceret segregatim humandas hac in extremum sepeliendas fore iubet
 
Supra quarum tumulos globus ignis in modum clipei intra triennium crebro apparuit praesertim quadragesimae diebus usque aduentum sanctae paschae uel etiam uigilia natalis Domini feruentior apparebat simulque uoces tumultuantis turbae multae personabant
 
Inter quas duae ululantes erumpebant uelut in tormentis resonare solent Uae mihi uae mihi uae mihi
 
Cernens itaque mater monasterii iustam sententiam a iusto iudice super iniustas animas inlatam manifestius damnatarum sententiam est aggressa comperire accedensque ad tumulum experimento querit si cadauera quamuis putredine corrupta in sepulchro maneant
 
Iamque menses sex transierant quo functa corpora condita fuerant repperit interius sepulchrum igne exustum nec quicquam terrae residui superesse cadaueris praeter fauillae uestigium
 
Mansitque per triennium inlatae sententiae seueritas ut terror damnatorum timorem praeberet sodalium remanentium essetque correptio uiuentium poena inlata mortuarum et ex neglegentia uel tepore immo duritia mentis pereuntium salus ex religione ac uigoris studio propagaretur superstitum
 De obitu Landebergae et cantus angelicos
 
Interposito deinde temporum spatio rursus consolationis solamina prodiere
 
Nam quaedam uirgo nomine Landeberga cum iam extremas praesentis uitae expectaret amittere horas omnique anxietatum mole uallata ualidis ictuata dolorum stimulis tantummodo exitum uitae expectabat solamina
 
Cumque iam adesset uocatio per silentem noctem et omnes quae egram excubare curabant sopore depressae somnum carpebant una tantummodo egritudine fessa nomine Gernomeda inibi inter sodales peruigil remanserat
 
Cumque ergo ut diximus extremos expectaret exitus nubs densa atque rutilo quodammodo fulgore permixta stratum operuit simulque uoces canentium auditae atque exultantium Cantemus Domino gloriose enim honorificatus est
 
Ut ergo audiuit Gernomeda canentium personare uoces coepit anxia excitare sodales
 
Sed cum nullo modo quemquam excitare potuisset attentius finem rei expectat uiditque paulatim nubem ab stratu subleuari simulque animam a corpore abduci
 
Cumque iam in altum nubs eleuata fuisset et eius aures canentium uoces non audirent tum demum aegra sodales excitare ualuit ac ut corpus debitos cantus persoluerent monuit ipsaque per septem deinceps dies grauibus febrium ictibus correpta octauo die uitam finiuit
 
 De affluentia olei et aquae commutatione
Post haec igitur bonitatis ac munerum institutor rursus pietatis suae munera largire non distulit
 
Nam quaedam puella nomine Bithildis intra adulescentiae annis in supradicto coenubio conuersa est
 
Quae cum diu regularis disciplinae abenis confecta immobilis desiderio caelestia praemia desideraret euenit ut iustus arbiter iustam animam iustitiae copia plenam caelos condere uellet
 
Cumque iam in extremis posita lumen posceret noctium per successiones coram se accendi et sacrae lectionis praeconia ante se legi una earum quae adsistebant uas quoddam oleo lymphaque replesset omnes sopor oppressit sicque noctis meta traiecta absque sodalium solamine aegra noctem peregit
 
Ruente ergo diei crepusculo cum matutinas laudes Domino cecinissent intuita lucernam quam oleo lymphaque obpleuerat in lacte commutatam quaerit experimentum utrum hoc quispiam sodalium commutasset
 
Ille inquiunt An nescis quia hic lac non fuerit
 
Tunc egra ait Nequaquam hoc labore animam consumite ac inquirere sinite
 
Cumque ille attentius cognoscere uellent matrem uocant reique causam indicant
 
Illa itaque ut diligentius cognosceret oleum a lacte separare iubet
Cumque segregassent oleum et nihil super specie lactis remansisset coepit oleum denuo crescere et uberius a uase manare
 
Tunc demum hae quae adstabant Dei uirtutem cognouere quem studio omni collegerunt et de industria sacrario condiderunt
 
Testes sunt huius rei Burgundofaro pontifex Meldensis urbis et Waldebertus abba Luxouiensis coenubii
 
Nam et aegrae quaedam quae de eodem oleo sunt adtrectatae pristinae sunt sanitate redditae Bithildis uero omni iucunditate repleta felicem praestolabatur exitum
 
Quae cum caelo animam reddidisset tanta suauitas odoris cellulam repleuit acsi balsama inibi crederes desudare
 
Quid hoc fuerit ut hanc creaturam aquae in lactis speciem uerteret uel oleum fluendo multiplicare iuberet nisi quia miseratio diuina aliis ostendere uoluit qualiter supradicta nocte diuina clementia aegram uisitauit
 
Et dum illa sodalibus noluit indicare quid uidisset uirtutis suae omnipotens et uisitationis uestigium reliquid
 
 De bestia in transgressione cibi uisa
 
Dum magnarum rerum ob boni meriti religionisque studio conlatarum munera non omisimus tradere posteritati simulque quae ad terrorem durae ac ignauae mentis profuisse conperimus ratum ducimus intimare
Quaedam etenim puella nobilis genere ad supradictum coenubium regularis disciplinae colla submittere uenit sed bonae uitae intentum hac religionis formam aggressus antiquus anguis denuo per transgressionis uitium de paradiso euellere excitauit gulae auiditatem ac esuriem furtiuo cibo aggressa est satiare
 
quod facinus per spatia temporum non deprehensa patrauit nec prorsus alicui ex sodalibus patefactum est
 
Cumque ergo diu gulae auiditas animam macularet dedit iustus arbiter iustam sententiam super iniustam animam corripuit grauissimum facinus poena grauiori ac super fessus artus excitauit odium liciti cibi nec ualebat turbata mens aliud quicquam quam furfures frondesque et herbarum agrestium mixturam edere
 
Cumque iam per multis diebus haec ultio super animam transgressione deceptam maneret et sibi hora refectionis supradictum cibum adduci postularet uidit speciem apri magni secum comedere et more cenosae suis cibos grunnio uentilare
 
At illa pauefacta interrogauit quid esset
 
Respondit bestia Haec quaeque ego sum
 
Cibos quos modousque per transgressione comedisti tecum ego comedi et amodo scias per anni circulum hunc cibum habebis
 
Permansit ergo cibus per uertentis anni metam nec prorsus aliud edebat quam furfures frondesque arborum ac herbarum agrestium et sucus qui ex ceruisae reliquiis proiciuntur
 
Quid enim fuerit ut diaboli uoce fragilis mens miserae transgressionis conscia obiurgaretur nisi quia praesentium poenarum immanitas non sineret animam postmodum cruciatibus damnari
Et diuina pietas per eum uoluit inproperia consentientis depromere per quem fuerat transgressio propagata et hunc habere indicem cuius suasionibus malis diu decepta obtemperauerat et post poenas inlatas cognoscere non diabolo sed creatori debere creaturam obedire
 
Similiter alia puella Beractrudis nomine cum diu in supradicto coenubio conuersaretur et nequaquam regularis disciplinae omni conatu intenderet praecepta seruare misit diabolus in mentem transgressione corruptam ut quaeque potuisset furtu rapere occulte comedere
 
Quae cum diu transgressione animam macularet dedit iustam ultionem arbiter iustus
 
Corripuit igne febris ac inter incendia clamare coepit Uae mihi et post has uoces ita sopita iacuit ut mortua ab omnibus crederetur
 
Cumque post multum horarum spatium anhelaret clamare coepit Ueniat mater ueniat mater
 
Concito ergo gradu quae aderant matrem Burgundofaram uocant quam cum uidisset omni intentu facinorum suorum coniecturam per confessionem pandit
 
Cumque omnes adstantes finem uitae expectarent conualescens rediit
 
Quae postea quantisper sub febris correptione in hac uita morauit sicque demum uitam finiuit
 
 De uita Bertulfi abbatis
Quam praeclara sint monumenta iustorum doctorum ordo per temporum uicissitudines studuit posteris declarare
 
Quae ergo nunc nostris noscuntur patrata temporibus nequaquam silendo neglegentiae somno torpentes pretermittere debemus ut sicut nobis precedentium exempla uberius religionis studia generant ita postmodum posteritate nostrorum temporum acta augmenta pariant dumque aliis imitanda propagamus nobis sepius memoranda opponimus
 
Uenerabilis etenim Bertulfus Ebobiensis coenubii presul cuius superius fecimus mentionem quis quantusque fuerit a nobis non est omittendum tradere memoriae sed prius qualis conuersatio e saeculo fuerit memorandum est
 
Fuit enim genere nobilis licet gentilis consanguineus beati Arnulfi Mettensis urbis pontificis
 
Qui cum praefatum pontificem Arnulfum ad cultum religionis post aulicas honores infulas pompasque saeculi ad religionis studia anhelare perspexit nisus est et ipse calcando terrena caelestia desiderare
 
Postposuit patrem natalemque solum pompas orbis iuxta euangelii uocem post rerum amissionem nudus tollendo crucem ac sibimet ipsi abnegando secutus est Christum
 
Iunctus supradicto pontifice Arnulfo cum ipso quantisper morauit
 
Deinde ad uenerabilem uirum Eusthasium Luxouio perrexit quo diu subiectus sanctae regulae religionique gratus omnibus mansit
Exin aduentante beato Atala ex Ausoniae partibus cum uoluntate et pacis uinculo uenerabilis uir Eusthasii eius societate subiunctus est quia erant cor unum et anima una nec quicquam discordiae manebat si mutuo ac uicissim subiectos sibi commutarent
 
Abiit ergo post uestigia uenerabilis Atalae Ausoniaeque sinibus receptus in Ebobiensem caenubium sub oboedientia beati Atalae permansit
 
Cumque reppertor rerum saepefatum patrem Atalam ad caelestia regna post erumnas saeculi uexit omnis contio monachorum uoce animoque unito In paterno honore Bertulfum sublimamus
 
Qui per XIII annis omni diligentiae studio plebem docere ac inbuere salubribus monitis non omisit
 
Sed quid in his temporibus gesserit memoriae tradendum est
 
Cum iam egregiis moribus bonitate et disciplina scientiam moderantem plebem regeret coepit antiquus anguis quietam mentem aduersitatis ictu quatere
 
Excitauit quendam Probum nomen Dertonensis urbis pontificem qui ut subiectum sibi praefatum abbatem cum caenubii supplementum faceret omni nisu intendebat
 
Adgressus primum auligas uel pontifices uicinos muneribus temptare cumque sibi iunctos gauderet regem per eos suadere adiit
 
Regnabat enim eodem tempore Ariowaldus Langobardis
Sed cum nihil aliud a rege in responsis recepissent nisi ut ecclesiastico iure probarent utrum caenubia procul ab urbibus sita episcopali debeant ministrari dominio ille omnes quos potuit suo intentui iungit
 
Cumque haec agerentur unus ex aulicis clam praefato Bertulfo quid rei fomenta gestirent mandauit
 
Ille missus experiendi causam ad regem direxit quibus Ariowaldus Non inquid meum est sacerdotum causas discernere quas synodalis examinatio ad purum debet adducere
 
Sciscitantur illi si illorum sit fautor consilii
 
Nequaquam ait se eis fauere qui aduersum Dei famulum molestias uellint generare
 
Cumque ille quamuis a barbaro et Arrianae sectae credulum talia fari cernerent poscent ut supplimento publico qualiter Romae ad sedem apostolicam uenire queant fulciantur
 
Largito ergo beneficio regio cultu Romam usque suprafatus abba in cuius obsequium ego interfui ad Honorium papam accessit
 
Cui cum rei causam patefecisset ille de industria quaerit quae sit consuetudo regularis disciplinae
Cumque cuncta alacri animo in aures praesulis degessisset placuit beato Honorio regularis series religionis cultus hac humilitatis indicia
 
Tenuit ergo eum quantisper et cottidiano effamine Bertulfum roborare nisus ut cepti itineris laborem non relinqueret et Arrianae pestis perfidiam euangelico mucrone ferire non abnueret
 
Erat enim uenerabilis praesul Honorius sagax animo uigens consilio doctrina clarens dulcedine et humilitate pollens
 
Laetabatur egentibus socium repperisse quo dulcia promeret effamina nec prorsus delectabatur ut cito ab eius consortio segregaretur
 
Sed cum uehemens aestus quiescendi longum prohiberet spatium praebuit optatum munus priuilegia sedis apostolicae largitus est quatenus nullus episcoporum in praefato caenubio quolibet iure dominare conaretur
 
Percoeptum ergo optatum munus ad patriam remeare nisi sumus
 
Cumque peracto itineris spatio Tuscana arua postposita Appennina attigimus rura et propter castrum cui Bismantum nomen est uenissemus tanta uis febrium Bertulfum oppressit ut omnino morte praeueniri crederetur
 
Aeger enim ab Urbe progressus fuerat
 
Oppresserat omnes maestitia tam longeui itineris quam labor aegri patris nec prorsus eius de sospitate spem habentes tenso tentorio aspera in loca undique uallati maestitia nec omnino de sospitate paterna fidentes metati sumus
Erat enim uigilia passionis beatorum Petri et Pauli apostolorum
 
Cumque iam atra nox inruerit ille inter ignes febrium me arcessiuit ac curis mens dedita de nocturna uigilia sciscitauit
 
Cumque ego dicerem omnia iam esse disposita ille ait Tu meum ante stratum tota per noctis meta quousque diei prorumpat crepusculum excuba
 
Cum ergo excubassem quousque intempesta nox ruerit tantus me sopor oppressit ut sursum caput attollere non ualerem omnesque qui erga tentorium sarcinas uel aequos excubabant simile sunt oppressi sopore
 
Cumque ergo cuncta silentia operissent beatus apostolorum princeps Petrus aduenit ac super stratum aegri patris adstetit Surge inquid et sospes tuos ad sodales perge
 
Cumque ille inquireret quis esset ille ait Petrus mea hodie clara in toto orbe celebrantur sollemnia
 
Cumque haec dixisset abiit
 
Ille timore perculsus anxio et trepido corde me sciscitare curat quid rei causa inesset
 
Putabat enim me et audisse uocem et aspectum uidisse
Cumque ego aierem me nihil uidisse uel audisse Non cernis inquit fuluam lucem quo Petrus apostolus pergit
 
Cumque ego aierem me nequaquam uidere silere coepit
 
Cumque ego cognouissem quid rei causa gestiret uix tandem precibus obtinere merui ut mihi rei panderet ueritatem quod ille omnino siluisset si me et audisse et uidisse non putasset
 
Cum quodam in tempore expleto psallendi officio una cum fratribus secunda diei hora de ecclesia beati Petri egrederetur obuium habuit hominem Uiaturinum nomen daemonis rabiae plenum
 
Quem intuens caelos inspexit conditorique postolauit ut sui uoti fauens adesset sauciumque daemonis peste suis consulendo precibus curaret
 
Deinde imperauit ut uis rapida daemonis ab homine exiret nec prorsus presumeret Dei imaginem maculare
 
Miserabiliter discerpendo iniqua pestis fugit ab homine protinusque salus secuta est sospisque ab ecclesia una cum fratribus egressus atque incolomis permanens gratias creatori rependit qui sic famolo suo cito fauendo eiusque orationibus obtemperando suo cruciatui subuenit
 
Deinde interposito temporum circulo alius saeua daemonis peste infantulus oppressus nomen Domnicus filius cuiusdam nomen Urbani ad eum curandi gratia properauit
 
Quem diu increpans curauit et seua peste exire ab hominem fecit
Deinde alia uirtus subsecuta
 
Quidam leprosus ualida lepra perfusus nec prorsus sospitatem recipiendam a medicis fiduciam gerens ad uenerabilem uirum Bertulfum uenit suisque orationibus ut opem misericordiae mereretur postulauit
 
Quem cum uir fiducia plenus aspexisset grauissimae ultionis hominem subiacere suspirauit imperatque ut secum quoadusque sospis redderetur maneret
 
Dedit operam ut mens uirtutum conscia caelos penetrans ad suas preces rerum conditorem excitaret
 
Peractoque biduano ieiunio oleum supra membra ulceribus plena effudit moxque didicere membra post uiscerum putredinem sanitatem recipere et ad pristinum decorem denuo reuerti et ita sanus eger effectus ut nec uestigium leprae in eius corpore appareret
 
Sicque creator omnium suis famulis fauendo subuenit ut uberius uigore uirtutum roborati calcando perfuncturia caelestia semper studeant adimplere preconia
 
 De ultione monachi ab Arrianis
 
Plerumque etenim monachorum experti sumus uirtutes flagrare et ideo ratum ducimus ut ex his aliqua interseramus
 
Cum quodam tempore Blidulfus presbiter cuius superius fecimus mentionem a beato Atala ad Ticinum urbem directus fuisset ibique peruenisset uiaque mediae ciuitatis ambulans obuium habuit Ariowaldum ducem Langobardorum genere hominem nobilissimum generum Agilulfi cognatum Adalwaldi sectae Arrianae credulum qui post Adalwaldi obitum regnum Langobardorum regendum suscepit
His ergo cum Blidulfum uidisset ait E Columbani monachis iste est qui nobis salutantibus denegat apta respondere
 
Cumque iam haut procul abesset deridens salutem premisit
 
Ad haec Blidulfus Salutem inquid optabam tuam si tu non tuis seductoribus et ueritate alienis faueris doctrinis quos et sacerdotes adhuc uocatis mendacio sibi adlatum nomen
 
porro melius esse ineffabilem Trinitatem una deitate confiteri non tres potestates sed tres personas nec unam trium nominum personam sed tres in ueritate Patris et Filii et Spiritus sancti personas una potestate uoluntate essentia
 
Haec paulisper audiens progressus deinde ait cur se non habere huius crudelitatis ministros qui obruente noctis caligine redeuntem sollicitarent et fustibus uel sudibus conlisum morti hunc monachum traderent
 
Tunc unus uesanior ceteris ait ad hoc se patrandum paratum esse si iubeat
 
Ille uero Si haec inquid feceris muneribus te subsequenti diae ditem
 
Progressus ergo socium sibi sceleris alium similem sui iungit uiamque atris obruentibus tenebris custodit
 
Commeans ergo per eandem uiam monachus et presbiter et a caena qua a quodam christiano inuitatus fuerat regressus inoppinato in satellitis incedit percussusque cerebro ac omni conpage corporis conlisus inmanes fustium ictibus ac sudibus pulsatus interiit nullo e populo sentiente  erat enim abditum locum  sed nec dare uocem quiuerat anticipatus loetalibus ictis
Diu ergo exanimem ut putabant cadauer cedentes abeunt auctori sceleris patratum facinus nuntiant
 
Cumque his ad cuius domum metabatur morare presbiterum et monachum cerneret euentum rei nesciens  erat enim et ipse presbiter Iustus nomine  ueritus ne in Arrianis inruisset arrepto baculo e parte dirigit iter repperitque iacentem acsi somno depressum suscitare conatur
 
Ille uero uelut ab stratu incolomis surgit uix plagarum uestigiis parentibus pariter ad metatum pergunt
 
Conquirenti quid hoc fuisset respondit nihil mihi umquam suauius accessisse nec somnum dulciorem habuisse testat
 
Interrogat si dolor aliquod membrorum attingat nequaquam se plus sospitem fuisse et nescire sibi aliquid aduersi euenisse respondit
 
Peractis ergo necessariis ad monasterium repetat
 
His ergo qui se spontaneum ad hoc patrandum opus indiderat mox post discessum ab Ticino monachi daemone corripitur et diuersis poenarum incendiis flagellatur commissumque facinus exitiabiliter confitetur
 
Omnibus populis clamat quicumque talia Ebobiensibus monachis quae ipse patrauerat committat simili ultione subiaceat et qui Arrianorum persuasionibus adquiescat tales iras iusti iudicis sentiat
 
Quod facinus uidens miser Ariowaldus diuinitus manifestatum confusus et metuens ne sibi aliquid simile eueniat ipsum quem uis horrida torquebat cum socios ad beatum Atalam dirigit precaturque pro se ut commissum malum ignoscat se multo famulatu paratum esse si eius dona uellint recipere
Uidens beatus Atala membri sui iniurias diuinitus uindicatas rogat ut cuncti pro pestiferum orent utque uis aduersae potestatis misero ab homine pellatur nam munera impii hac heretici hominis numquam in perpetuum suscipere respondit
 
Cunctorum ergo orationem Dominus ad tempus pepercit redditus sanitati statim homo sospis rediit sed uitae lucra non diu potitus
 
Cumque metatu suo resederet et ab aliis increparetur quur hoc fecisset insultantis uoce dicit se hoc sponte fecisse quid exinde uellint
 
Mox correptus igne febrium et inter poenas incendii clamitans uitae priuatus est
 
Quem nequaquam iuxta aliorum sepulchra sepelire ausi sunt sed procul ab omnibus in quodam conspicuo loco quo praetereuntes dicerent Hic ille miser tumulatus iacet qui Ebobiensi monacho sua lasciuia crudelitatem administrauit
 
 De monacho Meroueo et ultione eius et obitu Agibodi monachi ac Theudoaldi et Baudachario et Leubardo
 
Eodem itaque in tempore alius monachus Meroueus nomine a beato Atala ad Dertonam urbem directus peruenit ac ob conditionem quam uenerat longius ab urbe progressus ad quendam uillam super Hiram fluuium accessit in qua fanum arboribus intersitis progrediens uidit allatoque igni subposuit ac ex lignis congeriem in modum pyrae coaceruauit
 
Quod fani cultores cernentes Meroueum adprehendunt diuque fustibus caesum conlesumque ictibus in Hiram fluuium dimergere conantur sed monachum unda non audebat recipere quamquam ille prorsus tali pro causa mori paratus esset
 
Cumque cernerent non posse dimergi quem Domini miseratio custodiret fuit inter eos inane consilium
Prosternunt super undas Meroueum materiaque desuper coaceruant ut inmane pondus undis submittat
 
Cumque scelus satisfactum crederent relicto ut rebantur cadauere ad metatus remeant
 
His abeuntibus Meroueus nihil molestiae sentiens incolomis a fluuio surgit disruptisque nexibus sospis Dertonam ingreditur ac post ad monasterium remeans peruenit
 
Moxque diuina ultio progredientem Meroueum satellites perculit
 
Nam omnes qui in eo fuerunt consortio ad hoc opus patrandum diuersis sunt plagis adflicti alios caecitas alios ignis urens alios contractio poplitum alios omnium membrorum debilitas diuersi diuersa perceperunt tormenta
 
Sed postquam conpererunt Meroueum sospitem Ebobium remeasse quidam eorum aegri adducti peruenerunt
 
Sed perpauci ex eis per paenitentiae medicamenta euaserunt reliqui omnes in eadem ultione mortui sunt
 
Mirificum munus famulis suis rerum largitur repertor dum post damna carnis et corporis inrogatas iniurias et in praesenti uita per amminiculum roborat et in futuro post certamina coronando glorificat quos hic praesertim ob suum nomen suscipere iniuriam sponte perspicit
 
Aliorum etenim monachorum in supradictu Ebobiense coenubio felicem uitam felicioremque exitum uidimus peregisse qui diuersa per exhortatione superstitum exeuntes de hac luce exempla reliquerunt
Ex quibus aliqua ponenda sunt ut uiuentibus eorumque uitam imitantibus adhortatio crescat
 
Nam quodam in tempore cum quidam monachus Agibodus nomine cuius etiam superius fecimus mentionem qui tempore beati Atalae molinum monasterii gubernabat in extremis anxietatibus positus sui exitus expectabat horam cumque iam fratrum caterua adstaret que exeunte de mundo animae suppremos rependeret honores atque ex more ad psallendi officio se praepararent elapsa e corpore anima uidit aeternam lucem sibi paratam solemque rutilo fulgore micantem
 
Cumque cerneret aieretque se numquam talem solem uidisse uel quae ei claritas adsimilari possit unus ex celicolis ad eum accessit sciscitatusque quid adtonitus intueret respondit solis fulgorem mirare nec se umquam similem uidisse
 
Ille ait Noueris te hac die ad nos uenire huiusque lucis fuluae habitatorem esse et septies super hunc solem iustorum choris insertus splendere
 
Reuersus uale dic fratrum tuorum coetum et sic deinceps redies ad nos
 
Reuersaque anima in corpore uale ultimum omnibus dicit
 
Cumque unus ex adstantibus interrogaret quo diu ancipite exitu morauisset rei causam exponit quid uiderit et quantam sibi claritatem promissam esse edisserit et quod eadem hora iturus sit denuntiat tantum uiaticum capere et ualedicere fratribus regressus
 
Cumque sacrum corpus Domini sumpsisset omnibusque dedisset osculum postulat ut caritatis officium corpori dependant
 
Prosecutaque est mox finis promissionem felicemque exitum habens solum desiderium uiuentibus reliquid
Hoc tantummodo remunerator sanctorum posteris relinquere uoluit ad exemplum ut qui eius coronam ante exitum promissam cognouissent eius puritatis et religionis in omnibus imitatores essent
 
Fuerat enim his a pueritia sub regularis disciplinae norma eruditus sub beato Columbano e saeculo conuersus simplex et omni bonitate inter fratres habitus oboedientia et religione pollens malitia omnino iuxta euangelium paruulus extitit
 
Quid namque fuerit quod clementissimus rerum creator exeunti de mundo monstrare uoluit qualis post futurus esset nisi quia hi qui simile simplicitate uiuunt et oboedientiae ac mortificatione uoluntariae subiciuntur similem remunerationem expectent claritatemque aeterni luminis potiantur
 
Aliumque similem oboedientia et pietate atque mansuetudine Theudoaldum nomine uidimus feliciter de praesenti uita segregari et cum omni laetitia et exultatione ad aeterna gaudia properare
 
Nam cum laetus suo iaceret in stratu rogat ut omnes ueniant omnibusque suppremum uale dicit se eadem hora de corpore egressurum sed qualiter suum uiderit exitum nobis nequaquam indicare uoluit
 
Cumque iam omnebus uale dixisset uiaticum poposcit quo sumpto antiphonam ipse inposuit dicens Ibunt sancti de uirtute in uirtutem uidebitur Deus deorum in Syon
 
Inpletam ergo antiphonae melodiam laetus et omni amoenitate repletus animam datori reddidit ut nobis qui adstabamus aperte daretur intellegi eum de uisa gloria et promissa praemii laetitia esse repletum
 
Alius monachus sub abbate Bertulfo nomine Baudacharius cum tempore uindemiae ordinatus ut uineam custodiret ne auium bestiarumue incursus damnum inferret euenit ut XXX fratres ad eandem muniendam uenirent uineam
 
Ille caritate plenus postulat ut ibi post laborem fessa membra reficiant nec aliud quicquam habens quam modicum panis quam ad suos usus detulerat
Quem cum praepositus increparet nec hoc intento haberit quia panis parare nequiret ille ait Large dapes mecum sunt e quibus tantos et pluriores satiare possunt
 
Cumque praepositus inquirerit quae essent alitem inquit sibi a Domino datam quam a nando anatem uulgo uocant
 
Ille inquid Ut postulasti prebe cibos fratrum
 
Dedit operam diuisit per XXX ita omnes satiati ut uix ullo umquam se dicerent fuisse tempore cibo repletos auxit fides quod non habuerant in supplimento dapes
 
Alius rursum monachus nomine Leubardus cum ad uineae custodiam alio tempore depotatus fuisset inuenit uulpiculam uuas uorantem quam comminando corripuit ac ne amplius adtingerit imperando prohibuit
 
Cumque ille abisset adsueta furtiuis uiuere fera aduenit cibis cumque gustasset prohibitos in ora cibos gerens spirauit
 
Moxque Leubardus de studio uineam circumiens repperit uulpem mortuam in ore prohibitos tenentem cibos
 
Aliaque uice hisdem Leubardus cum Meroueo cuius superius fecimus mentionem septa uineae ex abbatis imperium densabant atque muniebant
 
Euenit ut secure arborem succiderint et de ramorum coniectura septa densarent
Cumque iam columnam ramis nudassent fuit consilii ut terrae prostrati Dominum postularent ut ipse augerit fortitudinem qualiter columnam arboris integram ad sepem uehirent
 
Cumque surrexissent ab oratione cum inuocatione nominis sacri Dei omnipotentis arborem arripiunt ac in locum destinatum ferre conantur
 
Et quem uix multi in locum trahere nequiuerant duo armati homines fide leue moto portabant
 
Quem postea multi simul positi fratres mouendum temptabant ac cum leuare nequirent tum demum uirtutem omnipotentis agnoscebant quamque uirtutem dum aduenirent simul ambo nec quicquam sibi sed alius alteri depotando abdite aliis patefaciebant
 
Sed fortasse nos quispiam reprehendendo nosque rodendo talia inserere diiudicat atque condemnat
 
Nos tamen quae ad diuinam gloriam pertinent silere non nouimus
 
Ille sibi diiudicet utrum haec conditoris dona aut sint a se recipienda qui talia abnuit an abicienda qui huius fidei patratas uirtutes non credit




